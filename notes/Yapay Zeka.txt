101 Saniyede Yapay Zeka

Yapay zeka, özünde, Makine ve bilgisayarların insan davranışını taklit etmesine yardımcı olan
tekniklerdir. Tıpkı Rus’ların bebek matruşkaları gibi… En üst seviyedeki yapay zeka, cihazın akıllı
davranmasını sağlar. Bir alt seviyeye bakınca, cihazı akıllı hale getirmek için kullanılan genel teknikleri
veya çeşitli teknikleri içeren sonraki katmanı yani makine öğrenimini görürsünüz. Onun altında da, derin
öğrenme adı verilen ek bir algoritma ve teknikler alt kümesi yer alır. 

Yapay zeka, her şeyde kullanılacak. Bu noktada size iki örnek vereceğim: Eğer bir aracın zeka özelliği
varsa, etrafını görebiliyorsa; yola bakabilir, bir sürücü olarak size bakabilir ve örneğin yola bir şey
atladığında, yani bir şeyler yolunda gitmediğinde, bu durumu öngörüp rotanızı düzeltebilir. Hiçbir otonom
cihaz, yapay zeka olmadan otonom olmaz. 

Tıp alanında, kanserleri ve hastalıkları tespit etmek için bir sürü verinin analizinden yeni tedaviler
türetilecek. Günümüzde, makineler artık akıllı. Akıllı olmalarının sebebi de yapay zeka. Ancak yapay zeka
hala bize, insanlara bağlı. Bunu mümkün kılan biziz. Bir sonraki aşama, yapay zekanın kendi ayakları
üzerinde durabilmesi olacak. 

Qualcomm gibi şirketlerde, işimizi doğru yaparsak ve yapay zeka doğru bir şekilde hayata geçirilirse,
gerçek uygulama tüketiciler için tamamen şeffaf olur. Ortaya koydukları şey, kendi dünyalarında
yardımcı öğelerden çok daha fazlası olan cihazlardır. Bunlar aslen deneysel cihazlar. Ve hayatınızı daha
kolay, daha heyecanlı hale getiriyorlar. Bu gerçekten devrim niteliğinde bir teknoloji. Bu kadar büyük.


-------------------------------------------------------------------------------------------------------------


Turing testi: Bir bilgisayar insan olarak kabul edilebilir mi? - Alex Gendler

Bilinç nedir? Yapay bir makine gerçekten düşünebilir mi? Zihin sadece beyindeki nöronlardan mı oluşur,
yoksa merkezinde soyut bazı kıvılcımlar mı var? Çoğu kişi için, bunlar yapay zekanın geleceğine dair
hayati konular oldu. 

Ancak İngiliz bilgisayar bilimi insanı Alan Turing, tüm bu soruları göz ardı ederek, çok daha basit bir
soruya odaklandı: Bilgisayar bir insan gibi konuşabilir mi? Bu soru, dünya çapında Turing testi olarak
bilinen bir yapay zeka ölçme fikrine önayak oldu. 1950 yılında yazdığı "Bilişim Makineleri ve Zeka" adlı
makalede, Turing şu oyunu önerdi:

Sorular soran bir insan, görünmeyen oyuncularla yazılı bir konuşma yapar ve verdikleri yanıtları
değerlendirir. Testi geçmek için bir bilgisayarın, sonuçları önemli ölçüde değiştirmeden oyunculardan
birinin yerine geçmesi gerekir. Bir diğer deyişle, yaptığı konuşma bir insanınkinden kolayca ayırt
edilemezse, bilgisayar akıllı sayılacaktır. 

BİLGİSAYAR İÇİNDEKİ TERAPİST: ELIZA => https://robocognition.net/bilgisayar-icindeki-terapist-eliza/


-------------------------------------------------------------------------------------------------------------


Aşağıdaki grafik; yapay zeka, makine öğrenimi ve derin öğrenme arasındaki ilişkiye dair iyi bir özet sunar.

https://bundles.yourlearning.ibm.com/skills/learn/assets/ZKVGDMNZKDRQ7DKJ/ai_AI_ML_DL_Diagram_TK.png


1. Yapay Zeka

Yapay zeka, genellikle insan zekasıyla ilişkilendirilen yetenekleri kullanan makineleri tanımlar. Günümüzdeki yapay zeka çalışmaları; öğrenme, mantık yürütme, sorun çözme, algılama ve insan dilini anlamaya odaklanır


2. Yapay zeka türleri

Yapay zeka, insanlardan daha hızlı ve daha doğru bir şekilde verileri işleyebilir ve belirli türden tahminler yapabilir. Ancak sihirli veya her şeye muktedir değildir.

Farklı yapay zeka seviyelerine ve neler yapabildiklerine bir göz atalım;

2_A. Zayıf Yapay Zeka

Çoğu şirket, işleri daha hızlı ve daha düşük maliyetle otomatik hale getirmek ve sonuç almak için zayıf yapay zekayı kullanır. Zayıf yapay zeka, dar bir çerçevede belirlenmiş işlerde insanlardan daha iyi performans gösterir. Müşteri hizmetleri sorularını yanıtlayan bir sohbet robotunu, Facebook'taki yüz tanıma özelliğini, Amazon'daki satın alma önerilerini veya sesi metne dönüştürebilen uygulamaları düşünün. Alexa, Google Assistant ve Siri, zayıf yapay zekaya örnektir.

2_B. Artırılmış Zeka

Artırılmış zeka, insan zekasına yönelik tamamlayıcı bir rol üstlenerek, insanların daha iyi karar almalarına yardımcı olur. İnsanların yerini almaz. Bunun yerine, uzmanlıklarını geliştirir ve verimliliklerini artırır. Örneğin IBM Watson for Oncology, sağlık uzmanlarının bir kanser hastasının tıbbi kayıtlarındaki önemli bilgileri belirlemelerine yardımcı olur ve çeşitli olası tedavileri, her birinin ne kadar işe yarayacağına dair tahminlerle birlikte önerir. Kanser bilimindeki sürekli güncellenen araştırmalara dayanan önerileri mükemmeldir. Ancak, hastanın tedavisini seçmez. Bu, sağlık uzmanının kararıdır. Bir diğer deyişle, artırılmış zeka insanların gerçekleştirdikleri görevlerde daha hızlı ve akıllı olmalarına yardımcı olur.

2_C. Genel Yapay Zeka

Genel yapay zeka henüz icat edilmedi. Ancak icat edildiğinde, bir makinenin düşünüp birçok farklı konuda karar alabildiği bir tür "tam beyin emülasyonu" olacak. Bir yandan büyük şehirleri veya uzay gemilerini yönetirken, bir yandan da birçok konuda insanlarla konuşan, bilim kurgu videolarında gördüğünüz türden bilgisayarlara güç verecek. Bugün, genel yapay zeka pratik bir teknolojiden ziyade bir hedef. Buna ulaşmak için, on yıllar sürecek ek araştırma ve daha güçlü bilgisayarlar gerekecek.


3. Makine Öğreinimi

Makine öğrenimi (ML), verilerden öğrenmek için algoritmaları kullanır. Bir veri girişiyle, makine öğrenimi bir çıktıya ulaşmak için istatistik analizi gerçekleştirebilir. Tıpkı her türlü bilgi işlemde olduğu gibi; makineye ne kadar fazla veri verilirse (bu verinin geçerli olduğunu varsayarsak), çıktı da o kadar doğru olur. Makine öğrenimi; analiz, kendi kendini eğitme, gözlem ve deneyim gibi insan benzeri özellikleri kullanarak, özel olarak programlanmadan öğrenebilir!

Makine öğrenimi; gözetim altında öğrenim, gözetimsiz öğrenim ve pekiştirme öğrenimi olmak üzere üç türe sahiptir. Makine öğrenimi, bu üç algoritma türüne dayanır. Bu algoritmaların uygulanması; işlediğiniz mevcut veriyle olan ilişkiye, modelinizden ihtiyaç duyduğunuz verilere, hatta algoritmayı iyileştirmek adına verileri retro-besleme ihtimaline dayalıdır. Kulağa karmaşık geliyor olabilir, gerçekten de öyle.

Makine öğreniminin şaşırtıcı bir yönü, daha fazla veriye maruz bırakıldığında kendi kendini düzenleme yetisidir. Dinamiktir ve değişiklik yapmak için insan müdahalesine gerek duymaz! Dolayısıyla, daha fazla veriye maruz bırakıldıkça, öğrenmeye ve verilerini iyileştirmeye devam eder.

Bankanın kredi kartınızdan çalınan bilgileri başkasının kullanıyor olabileceği hakkında sizinle iletişim kurmasını sağlayan, makine öğrenimidir. Ancak, mükemmel değildir. Ailenizden biri hesabınızdan garip bir komedi izlediğinde Netflix önerilerinizi karmakarışık hale getiren de makine öğrenimidir.

Makine öğrenimi (ML), yapay zeka sisteminin motorudur. Görevlerin yerine getirilmesine yönelik belirli talimatlar olmaksızın öğrenen makineleri tanımlar. Genellikle modellere, yani yeni verileri yorumlarken makineleri yönlendiren eğitilmiş nesnelere dayanır. Modeller, veri örüntülerini temsil eder ve bir makine öğrenim sisteminin bunu nasıl yapacağı söylenmeden tahminler yapmalarına yardımcı olur.

4. Derin Öğrenme

Derin öğrenme (DL), problem çözerken istatistik modellerine odaklanan bir makine öğrenimi alt kategorisidir. Binlerce kez görevleri tekrar tekrar yerine getirip sonucu iyileştirmek adına her seferinde biraz değiştirerek karmaşık problemleri çözmek için insan beyninden ilham alan algoritmalardan oluşan yapay bir sinir ağı kullanır. Derin öğrenme büyük veri ve devasa bir bilişim gücü gerektirir, ancak genel yapay zeka hedefine giden yolda muazzam bir potansiyele sahiptir.

Doğrudan görseller, metinler veya seslerden, insan performansını aşacak bir doğruluk düzeyiyle sınıflandırma görevleri gerçekleştirmenin karmaşıklığını düşünün. Peki ya sürücüsüz araçlara ne demeli?

Derin öğrenme, sürücüsüz araçların arkasındaki, bilgisayarın bir Dur işaretini tanımasını veya bir yayayı trafik ışığından ayırmasını sağlayan teknolojidir.

Derin öğrenme (DL) bir sinir ağı grubudur (ve nihayetinde makine öğrenimi modeli grupları haline gelirler). Derin öğrenme; görseller, video ve ses gibi karmaşık veri yapılarında örüntüleri bulabilir. Modellerinin çoğu, bir çözüm bulmak için belirli bir eğitim gerektirmez, bu da onları insanların mühendislik uygulamaları için çok büyük ve karmaşık olan problemleri çözmek için harika bir seçenek haline getirir. Derin öğrenme; sürücüsüz araçların eğitilmesi, dolandırıcılığın tespit edilmesi ve hatta popüler ünlülerin "Deepfake" videolarının yapımı için kullanılmıştır.

5. Yapay zeka alanındaki kariyerler

https://bundles.yourlearning.ibm.com/skills/learn/assets/MKPDKPDMYZYW12BV/AI_Infographic_tr.pdf


-------------------------------------------------------------------------------------------------------------------


Yapay Zeka bilişim terminolojisi

+ Algoritmalar => veri bilimcileri tarafından yazılan ve makineye bir soruna nasıl çözüm bulabileceğini söyleyen matematiksel yönergelerdir. Seçilen az miktarda veri (eğitim verileri olarak anılır), bir veri bilimcisi tarafından sonuçları güvenilir seviyede doğru olana dek her seferinde düzeltilerek bir algoritmada tekrar tekrar çalıştırıldığında, ortaya makinenin kendi kendine ek öğrenme için kullanabileceği bir model çıkar.
+ Veri => Veriler, yapay zekayı besler. Yapay zeka sistemlerinin örüntüleri, eğilimleri ve ilişkilendirmeleri güvenilir bir şekilde ortaya koymasına olanak tanırlar. Bazı veriler yapılandırılmış haldedir, bir diğer deyişle bilgisayarların kolayca okuyup analiz edebildiği, bir veritabanı veya Excel dosyası gibi bir formatta organize edilmiştir. Tweet'ler, PDF'ler ve video dosyaları gibi diğer veriler yapılandırılmamış durumdadır.
+ Doğal Dilde İşleme => Doğal dilde işleme (NLP), bir bilgisayar programının konuşulduğu şekilde insan dilini anlayabilme yeteneğidir. NLP, bilgisayarları gazeteler ve konuşmalar gibi büyük miktarda insan metnini işleyerek ilgili verilerin niyetini ve anlamını kavramak üzere eğitebilir. NLP sayesinde bir makine, insanlara nüans ve anlayışla yanıt verebilir. Müşteri hizmetleri sohbet robotu, yaygın bir NLP örneğidir.
+ Sinir Ağları =>  Sinir ağları, makine öğrenimi modellerinden oluşan gruplardır. İnsan beyninin yoğun bir şekilde birbirine bağlı olan hücrelerini simüle ederler. Nesneleri öğrenebilir, örüntüleri tanıyabilir ve açık bir şekilde programlanmalarına gerek olmadan karar verebilirler. Sinir ağları, hiçbir insanın analizini programlayamayacağı kadar karmaşık veriler içerisinde örüntüleri bulabilir.
+ Pekiştirme Öğrenimi => Pekiştirme öğrenimi,  makineye etiketli veya etiketsiz herhangi bir veri vermeyen bir makine öğrenimi modelidir. Bunun yerine makine, farklı eylemler dener ve doğru hamleleri yaptığında ödül sinyalleri alır (köpeklere verilen ödül mamaları gibi!). Bu şekilde sistem, insan çabasına gerek olmadan bir sorunu çözmek üzere eğitilir.
+ Konuşma Tanımı => Konuşma tanıma, konuşulan kelimeleri tanıyan ve ardından bu kelimeleri metne dönüştüren veya konuşulan bir komutu yerine getiren bir teknolojidir. Konuşma tanımanın bir alt kümesi olan ses tanıma ise, bir kişiyi sesinden tanıma teknolojisidir.
+ Gözetim Altında Öğrenim => Gözetim altında öğrenim, makineye bir insan tarafından etiketlenmiş oldukça doğru bir veri seti sunan bir makine öğrenimi modelidir. Makine, eğitilmemiş veri setlerinde ilgili nesneleri tanımak için bu modeli kullanır.
+ Gözetimsiz Öğrenim => Gözetimsiz öğrenim, yapay zekaya herhangi bir etiketlenmiş veri sunmayan bir makine öğrenimi modelidir. Bunun yerine yapay zekaya etiketlenmemiş veriler sunar, yapay zeka ise bu verileri kümeleyip organize etmenin çeşitli yollarını önerir. Bu, verilerin insanların bu veri örüntülerini kendi başlarına tanımlayamayacağı kadar büyük veya karmaşık olduğu durumlarda değerlidir.
+ Görsel Tanıma => Görsel tanıma (aynı zamanda bilgisayarla görme olarak da bilinir), bilgisayarları fotoğraf ve videoları anlayıp yorumlamaları için eğitmeye odaklanan bir yapay zeka alt alanıdır. Görsel tanıma modelleri; bir görseldeki nesneleri, insanları veya bireysel özellikleri nasıl tanıyacağını öğrenir. Örneğin bir model, otomobil kazalarının değerlendirilmesine, kazaya karışan araç türünü ve aldığı hasarı belirlemeye ve ardından onarım maliyetini tahmin etmeye yardımcı olabilir.

Bu bulut bilişim terimleri sözlüğünü yükleyin ve ileride başvurmak üzere saklayın. PDF indir: https://bundles.yourlearning.ibm.com/skills/learn/assets/JYNVQZYDVRRR3423/Cloud%20Computing%20Terminology_tr-TR.pdf


-------------------------------------------------------------------------------------------------------------------


Jarvis: Geleceğin Kişisel Asistanı

- (Mark Zuckerberg): Günaydın, Jarvis.

- (Jarvis): Günaydın, Mark.. Bugün Cumartesi, o yüzden sadece beş toplantın var. Oda sıcaklığı 20 dereceye ayarlandı.

- (Mark Zuckerberg): Bu yılın başlarında, evimizin yönetimine yardımcı olması için basit bir yapay zeka oluşturmaya başladım. Yazdığım bu uygulamayı kullanarak Jarvis ile konuştum. Beni anlamak ve ne yapacağına karar vermek için yapay zekayı kullanıyor.

- (Jarvis): Max beş dakika önce uyandı. Onu eğlendiriyorum.

- (Mark Zuckerberg): Pekala, gidip ona bakalım.

- (Jarvis): Günaydın, Max. Mandarin dili pratiğimizi yapalım. Zhao Xiang Mao

- (Mark Zuckerberg): Jarvis, Mandarin dili konuşma şeklin çok rahatlatıcı.

- (Jarvis): Xiexie.

- (Mark Zuckerberg): Jarvis ayrıca sabah hazırlanmama da yardımcı oluyor. Yeni tişört!

- (Jarvis): Bomba geliyor!

- (Mark Zuckerberg): Budur! Jarvis, bana ne zaman kahvaltı hazırlaması gerektiğini biliyor.

- (Jarvis): Kızarmış ekmeğin hazır.

- (Mark Zuckerberg): Pekala, Shrep ile yapacağım görüşmenin vakti geldi, onu video konferans hattına alır mısın?

- (Jarvis): Video konferans odası hazırlanıyor. Akela için yapay zeka rehberliği sistemini kontrol etmeyi unutma.

- (Mark Zuckerberg): Jarvis'in en iyi özelliklerinden biri, kapıdaki insanları tanıyıp onları otomatik olarak içeri alarak, beni haberdar etmesi.

- (Jarvis): Mark, annen ve baban geliyor.

- (Ed Zuckerberg): Teşekkürler, Jeffrey.

- (Jarvis): Adım Jarvis.

- (Mark Zuckerberg): Ayrıca Jarvis tüm favori şarkılarımızı çalabiliyor. Baksana, hadi birkaç iyi Nickelback şarkısı çal.

- (Jarvis): Üzgünüm Mark, ne yazık ki bunu yapamam. İyi Nickelback şarkısı diye bir şey yok.

- (Mark Zuckerberg): Güzel, bu aslında bir testti. Pekala, ailedeki herkesin sevdiği bazı şarkılara ne dersin? Ne oldu? Ben artık bir babayım, bunları dinliyorum. Jarvis oyun zamanında ailemize katılmayı da seviyor. Şimdi kimi gıdıklayalım?

- (Jarvis): Bence Max'i gıdıklamalıyız

- (Mark Zuckerberg): Ayrıca farklı seslerle de denemeler yapıyorum.

- (Jarvis – Arnold Schwarzenegger sesiyle): Kızı durdur, kaçıyor. Hemen, şimdi!

- (Mark Zuckerberg): Ve konuşmak istemiyorsam, Jarvis'e oluşturduğum bir mesajlaşma robotu yoluyla mesaj atabilirim.

- (Priscilla Chan): Mark, kitap okumaya çalışıyorum!

- (Mark Zuckerberg): Tamam, pardon. Evet, bu epey eğlenceliydi; ancak Jarvis için yeni fikirlere ihtiyacım var, o yüzden fikirlerinizi yorumlara yazın, ben de bazılarını gerçekleştirmeye çalışacağım. Pekala Jarvis, film vakti.

- (Jarvis): Anlaşıldı, Mark.

- (Mark Zuckerberg): Önce sana mısır patlatmayı öğretmem gerekiyor


-------------------------------------------------------------------------------------------------------------------


Netflix'iniz Size Özel

(Anlatıcı): Netflix'iniz Size Özeldir. Netflix.com'a girdiğinizde veya telefonunuzdaki Netflix uygulamasını
açtığınızda, diğer herkesle aynı Netflix'i görmezsiniz. Netflix'in sadece size özel bir versiyonunu
görürsünüz. Bu videoyu izlemekte olan hemen herkes, Netflix'in izleme alışkanlıklarınıza göre
göstereceği dizi ve filmleri özelleştirdiğini zaten bilecektir. Netflix, 90 saniye içerisinde çoğu kişinin bir
şeyler izlemesini sağlamadıklarında, bu kişilerin ilgilerini kaybedeceklerini ve başka bir şeye
yöneleceklerini ifade ediyor. 

Dolayısıyla bu sayfaya baktığınızda, olabildiğince hızlı sürede izlemek istediğiniz bir şeyler bulmanıza
yardımcı olmak için birlikte çalışan birden fazla yapay zekadan oluşan karmaşık bir sisteme
bakıyorsunuz. Eğer benim gibiyseniz, birçok dizi ve filmin afişlerinin yakın zamanda birden fazla
versiyonu olduğunu fark etmiş olabilirsiniz. Bu bana ilginç geldi, ancak üzerinde fazla düşünmedim;
muhtemelen mevcut dizi ve filmlerden oluşan kitaplığı yeni ve ilginç kılmak için çeşitli görselleri
dönüşümlü olarak kullandıklarını düşündüm

Netflix akışı ana sayfası, eskiden buna benziyordu. Videoların afişleri, poster veya DVD kapağı
afişlerinden uyarlanıyordu veya bunlara çok benziyordu. Ancak büyük bir poster veya DVD kutusunda
dikkatinizi çekmesi için tasarlanan bir afiş, bir web sayfasındaki küçük görüntü için genelde iyi seçim
olmuyordu; Netflix bunu fark etti ve birkaç yıldır dizi ve filmler için özel afişler tasarlıyor.

Ancak, site için bir şeyleri özelleştirmek yeterli değil. Aralık 2017'de Netflix, her kullanıcı için gösterilen
görselleri kişiselleştirmek için makine öğrenimini nasıl kullandıklarını detaylı bir şekilde anlatan bir
makale yayımladı. Buradaki fikir basit; kullanıcılara en fazla ilgilerini çekecek medya unsurunu
gösterecek bir görsel sunmak. Kullandıkları örneklerden biri şu şekilde; çok sayıda Uma Thurman filmi
mi izliyorsunuz? Öyleyse bu Ucuz Roman afişini göreceksiniz. Uma'nın oynadığı hiçbir şeyi izlemiyor,
ancak Netflix'in sunduğu ve John Travolta'nın oynadığı her şeyi izliyor musunuz? Bu durumda afişin bu
versiyonunu göreceksiniz. 

Bu, aynı zamanda türe göre de özelleştirilebilir. Romantik filmleri mi seviyorsunuz? Muhtemelen Good
Will Hunting için bu afişi göreceksiniz. Romantik filmlerden çok komedileri mi seviyorsunuz? Öncekinin
yerine muhtemelen bu afişi göreceksiniz. Her görselin birçok farklı versiyonları mevcut ve hangi ülkeden
olduğunuza göre belirli görselleri görebilirsiniz. Netflix'i telefonunuzda, bilgisayarınızda veya TV'nizde
kullanıyorsanız, genellikle hoşunuza giden tasarım estetiği ve birçok diğer faktör göz önünde
bulundurulur. 

Pratikte bu durum, sizi tıklamaya sevk etme ihtimali en yüksek görseli göstermekten ibaret değil. Seçim
sürecini karmaşıklaştıran birçok şey mevcut. Neleri tercih edeceğinizi öngörmek adına, Netflix sitede
nelere tıkladığınızı, neleri ne kadar izlediğinizi, kısacası her şeyi takip eder ve aradıkları temel şey,
"kaliteli katılım" adını verdikleri bir ölçüttür. Netflix, gerçekten izlemek istediğiniz bir şeyler bulmanızı
istiyor; bu yüzden bir şeye tıklatıp izlemekten vazgeçerseniz, amacından sapmış olur. Dolayısıyla, medya
seçeneğini yanlış temsil eden tık avcısı görsellerden kaçınmaya çalışır. Netflix ayrıca bir bütün olarak
sayfanın görünümünü de göz önünde bulundurmak zorundadır. Belirli bir görsel, sadece sayfadaki diğer
afişlerden farklı olduğu için bile ön plana çıkabilir. Örneğin, büyük boyutlu, duygusal yüzlerin olduğu
görseller genellikle en fazla tıklananlar; ancak tüm afişler büyük boyutlu, duygusal yüzler şeklindeyse,
bir görsel sadece özgün olduğu için ön plana çıkabilir.

Ana sayfanıza bakarak, Netflix'in sevdiğinizi düşündüğü şeyler hakkında birçok şey öğrenebilirsiniz.
Kendi ana sayfama ve eşiminkine baktığımda; suç dramaları, belgeseller ve tarihi kurgu izlemeyi
sevdiğimiz çok açık. Kardeşimin ana sayfasına baktığınızda, bol miktarda aksiyon-macera, animasyon ve
fantazi içeriği göreceksiniz. Bunların her biri benzersiz bir görünüme sahip ve bunun nedeni sadece
Netflix'in özelleştirdiği görseller değil. Her sıra seçilmiş ve düzenlenmiş algoritmalardan oluşuyor ve her
sıranın içerikleri, ilginizi çekecek içerikler bulmanıza yardımcı olacak şekilde seçiliyor. Gösterilen sıra
sayısı bile izleme alışkanlıklarınıza göre kişiselleştiriliyor. Netflix, size yeni şeyler göstermek ve yeni
kalması için düzeni değiştirmekle, daha önce izlediğiniz bir şeyi bulabileceğiniz kadar tutarlı kalmak
arasında bir denge kurmaya çalışıyor. Bir dizinin afişi değiştiğinde yeniden izlemeyi düşünebilirsiniz; çok
sık değiştiğinde ise tekrar aradığınızda onu bulmakta zorlanabilirsiniz. Netflix, insanlara halihazırda
izlediklerine benzer videolar göstermeye çalışıyor; ancak aynı zamanda herkesin belli bir noktada yeni
bir şeyler denemek istediğini de biliyor. Binlerce değişken ve sonsuz kombinasyon mevcut; ancak her
kullanıcı için sonuç benzersiz bir sayfa.

İlginç bir temel kural, sayfanın sol üst köşesinde, Netflix'in izleme ihtimalinizin en yüksek olduğunu
düşündüğü içerik, sağ alt köşede de izleme ihtimalinizin en düşük olduğunu düşündüğü içeriğin
bulunması. Ve bu kişiselleştirme her yerde. Arama sonuçları kişiselleştirilir. "Şu anda popüler" sıranızda
görünenlerin herkesle aynı olduğunu mu düşünüyorsunuz? Hayır, o popüler öğeler sadece sizin için
seçildi. Bu üç ekran görüntüsü, aynı günde ve aynı anda, farklı profillerden alındı. "İzlemeye devam et"
sırasını bile bir diziyi durmadan izleyip izlemediğinizi veya yeni bir şeyler izleme modunda olup
olmadığınızı düşünerek gösteriyorlar.

Bu sistemi ne kadar kolay etkileyebileceğinizi görmek için bir deney yapmak istedim. Yeni bir profil açtım
ve insanlar veya yüzlerin olmadığı afişlere tıklamaya karar verdim. Bunun zor olduğunu fark ettim, çünkü
en başta neredeyse tüm afişlerde biri vardı. Ancak sadece insanların olmadığı görseller seçmeye devam
edersem, bu değişir miydi? Hizmetlerdeki bu tür kişiselleştirme, gerçekten ilginç bir olgu.

Arabirim tasarımından herhangi bir şeyi tanımlamak için kullanılan kopyaya kadar bir hizmetin her
unsurunun sizin için kişiselleştirildiği bir geleceği hayal etmek kolay. Ve bu harika bir şey olabilir. Çoğu
zaman, kullandığımız bir şeyin kullanış şeklimize uymasına bayılırız. Ancak bunun kötüye gidebileceği bir
gelecek hayal etmek de mümkün. Netflix kişiselleştirme özelliğini, "Netflix izlemeye daha fazla zaman
harcarsanız, aboneliğinizi iptal etme olasılığınız daha azdır" gibi varsayımlara dayandırırsa, ortaya
istenmeyen bazı sonuçlar çıkabilir. Peki, ya kişiselleştirme çok fazla Netflix izlemenize neden olacak
kadar iyi olursa ve daha verimli olabilmek adına aboneliğinizi iptal etmeye kadar verirseniz?

Buna benzer şeylerin Facebook'ta halihazırda yaşandığını görebilirsiniz. Facebook, siteye sürekli geri
dönmenizi sağlayacak şeyleri gösterme ve bildirimler gönderme konusunda çok iyi bir iş çıkardı. Ancak
insanlar Facebook'ta daha fazla vakit geçirdikçe, giderek daha fazla insan da Facebook'ta bu kadar çok
vakit geçirmek istemediğini fark ediyor. Ve genellikle azaltmaktansa tamamen bırakmak çok daha kolay.
Umuyorum ki şirketler ve kişiselleştirme yapay zekaları bunu fark eder ve algoritmaları çok fazla değil,
yeterince izleyebileceğiniz şekilde düzenlemeye başlarlar. Sadece kar amaçlı hareket etse bile,
Netflix'in, en iyi kullanıcılarının günde altı saat izleyenler değil, sağlıklı, aktif bir yaşam tarzına sahip olan
kişiler olduğunu fark etmesini umuyorum. Çünkü Netflix'i çok fazla izlememek, ömrünüze yıllar
ekleyerek Netflix'e daha uzun süre abone kalmanızı sağlayabilir. 

Benim deneyimime geri dönersek, birkaç gün sonra Netflix'in insanlar veya yüzler olmayan içeriği daha
fazla gösterdiğini görebiliyorsunuz. Algoritma, sahte tercihlerime hızlıca yanıt verdi, hatta çoğunluk için
geçerli olanları bile görmezden geldi. Nesnelerin bizim için nasıl kişiselleştirilip özelleştirildiğinin
farkında olmak, bizim için iyi bir şeydir. Bu durum, Netflix'in sevdiğiniz bir dizi bulmanıza yardımcı
olmasından ibaret olduğunda nispeten masumca. Ancak izlediğimiz haberler hoşumuza giden şeylere
veya arama sonuçlarımıza göre kişiselleştirildiğinde ne olacak? Sizin ilginç bulduğunuz olguları içerecek
şekilde kişiselleştirilen bir Vikipedi'yi konu alan bir Black Mirror bölümü hayal etmeye başladım bile.

Beni yanlış anlamayın, Netflix'in yaptığı şeyi seviyorum. Uygulamalarının, diğer video akışı
uygulamalarına kıyasla fersah fersah ileride olmasının nedeni bu. Ancak perde arkasında olanlar ve
bunların bizi nasıl etkileyebileceği konusunda naif olamayız.

Bu kanalı mümkün kılan Patreon destekçilerime teşekkür etmek istiyorum. Yakın zaman önce,
yapacağım videolar hakkında konuştuğum, izlediğim film ve TV programlarını incelediğim ve soruları
yanıtladığım Patreon'a özel bir podcast'e başladım. Dinlemek veya sunduğum diğer Patreon ödüllerini
keşfetmek için patreon.com/thomasflight adresini ziyaret edin.

Kaynak Video => https://www.youtube.com/watch?v=JwHzqYN0WTA


-------------------------------------------------------------------------------------------------------------------
