# Siber Güvenlik Alanında Kariyer

## İş Piyasası (Mevcut iş piyasası)

Siber güvenlik, yerleşik teknolojilerin ve yükselen siber güvenlik teknolojilerinin kesiştiği yerde hayat bulan, büyüleyici ve sürekli büyüyen bir alandır. Bir kariyer yolu olarak, bazılarına halihazırda sahip olabileceğiniz bir dizi beceri ve kişisel özellik gerektirir. Siber güvenlik çalışanları, her zaman klasik dört yıllık üniversite mezunu olmazlar. Oldukça farklı altyapılardan gelirler. Kariyerinize yeni başladığınız, iş değişikliği yaptığınız veya ikinci bir kariyere başladığınız bir konumda olabilirsiniz.

Siber güvenlikte bir kariyer düşünüyorsanız, günümüzün iş piyasasını ve beklentilerini, bir siber güvenlik işinde başlamak ve başarılı olmak için gerekli becerileri ve bazı yaygın iş rollerini bilmek önemlidir. Dünya genelinde siber güvenlik çalışanlarına yönelik büyük talep hakkında daha fazla şey öğrenelim.

Herkesin üzerinde mutabık olabileceği bir trend varsa, o da siber güvenliğin devasa kariyer fırsatlarına sahip, hızlı büyüyen bir pazar olduğudur. Sayıları nasıl hesaplarsanız hesaplayın, önümüzdeki on yılda siber güvenlik çalışanları için büyük bir ihtiyaç söz konusudur. İşte bazı kısa bilgiler.

1. > Siber güvenlik iş fırsatları 2021'den 2031'a kadar %35 artacaktır ve bu tüm meslekler için ortalama büyüme oranından çok daha hızlıdır. – ABD İstihdam Dairesi İstatistikleri

2. > Dünya çapındaki siber güvenlik uzmanlarının sayısının 4,19 milyon olduğu tahmin edilmektedir ve bu veri, 2020 yılı verisiyle karşılaştırıldığında 700.000 kişiden daha yüksek bir artışın gerçekleştiğini göstermektedir. – 2021 (ISC)2 Siber Güvenlik İş Gücü Araştırması

3. > 2025 yılına kadar dünya genelinde 3,5 milyon boş siber güvenlik pozisyonu olacaktır Bu açık pozisyonlardan, Hindistan'da 2025 yılına kadar siber güvenlik alanında 1,5 milyondan fazla açık pozisyon olması beklenmektedir. – Cybersecurity Ventures

4. > Siber güvenlik iş görevlerindeki kişiler son dört yılda sürekli olarak çok yüksek seviyelerde iş memnuniyeti dile getirmektedirler. 2021'de, araştırmaya katılanlardan %77'si işlerinden memnun veya çok memnun olduklarını bildirdiler. – 2021 (ISC)2 Siber Güvenlik İş Gücü Çalışması

-------------------------------------------------------------------------------------------------------------

## Temel Nitelikler ve Beceriler

### 1. Temel Nitelikler ve Beceriler

Yetkin siber güvenlik uzmanlarının eksikliği, pozisyonların dolmamasına ve çalışma becerilerindeki açığın büyümesine neden olmaktadır. Güvenlik tehditlerine karşı koymak için hangi becerilere ihtiyacınız olduğunu merak ediyor olmalısınız. Mücadeleden ve zor soruları çözmekten keyif alıyorsanız bu sizin için harika bir çalışma alanı olabilir!

Siber güvenlik alanında başarıya ulaşmak için ihtiyacınız olan tipik kişisel özellikleri ve becerileri inceleyelim.

Yeni siber güvenlik profesyonelleri hangi becerilere odanlanmalıdır? Profesyonelin eğitim geçmişi ne olursa olsun, bazı temel unsurlar vardır. Bu unsurlar iki gruba ayrılabilir: temel nitelikler ve beceriler.

+ ***Temel nitelikler***, güvenlik uzmanları için faydalı olan genel bir yatkınlık olarak düşünülebilir; bir dizi genel kişilik özelliği ve öğrenilmiş davranışı içerir.
+ ***Beceriler*** ise hem teknik hem de işyeri ile ilgili yetenekleri içerir.

Yeni bir güvenlik uzmanı ilk başta tüm bu becerilere sahip olmayabilir, ancak zaman içinde bunlara odaklanmak kariyer yolunda daha fazla esneklik ve teknik veya iş odaklı liderlik pozisyonları için temel sağlayacaktır.

Bu tabloda, siber güvenlik profesyonellerinin sahip olmaları gereken temel nitelikler ve becerileri gösterilmektedir. Bunlar size uyuyor mu? Lütfen bir dakikanızı ayırıp inceleyin.

https://bundles.yourlearning.ibm.com/skills/cybersecurity-fundamentals/assets/YZMQEGDMRMJN87KP/CyberF_AttributesSkills_tkTK.png

### 2. Geliştirilecek Beceri Alanları

Siber güvenlik çalışanları çeşitli geçmişlere sahiptirler, bazıları BT alanından gelirken, bazıları tamamen farklı alanlardan gelirler. Burada önemli nokta, bir siber güvenlik pozisyonuna geçmeniz için gerekli temel bilgileri size sağlayabilecek bir dizi uygun teknik beceriyi ve iş yeri ile ilgili yetenekleri geliştirmektir. İşte göz önünde bulundurabileceğiniz bazı beceri alanları. Bu detaylı bir liste değildir, ancak düşünebileceğiniz temel becerileri kapsar.

|Beceri Alanı|Açıklama|
|------------|--------|
|Sistem denetimi|Linux, UNIX, ve/veya Windows işletim sistemleri için; istemci ve sunucu sistemlerinin kurulumu, yapılandırılması ve bakımına ilişkin temelleri bilmeniz gerekir. Kullanıcı yönetimi, izinler, dosya sistemleri ve komut dosyalarına ilişkin arka plan modellerini anlamanız gerekir.|
|Ağ yönetimi|TCP/IP, FTP ve SMTP gibi protokolleri anlamanız gerekir. Özellikle ne anlama geldiklerini ve pratik, bireysel bir seviyede nasıl kullanıldıklarını bilmeniz gerekir.|
|Müşteri hizmetleri|Müşterilerle güvenlik sorunlarının tanılanması ve çözülmesi yoluyla onlara yardımcı olmak için etkileşim kurabilmelisiniz.|
|İletişim|Sözlü ve yazılı iletişim kullanarak güvenlik olayları ve bu olayların çözülmesi hakkında kısa ve öz bilgi sağlayabilmelisiniz|
|Araştırma kabiliyeti|Olağandışı davranışı tespit etme ve üzerine gitmeye yönelik merak ve zihniyete sahip olmanız gerekir. Bu, BT sorunlarının çözümü veya askeri istihbarat gibi tamamen farklı bir alandaki deneyim yoluyla gösterilebilir. Önemli olan, şüpheli durumların kökenine inmek için gerekli dedektifliği yapabilme inisiyatifini ortaya koyabilmektir.|

Siber güvenlikte çalışan birisi yaratıcı olabilmeli ve ihlallerin kuruluş için devasa sorunlara dönüşmesini engellemek üzere hızlı çözümler bulabilmelidir. Unutmayın, siber saldırganlar da yaratıcı düşünerek içeri girerler. Bir siber güvenlik çalışanı, sisteme nasıl girdiklerini fark edebilmek için onlar kadar yaratıcı olmak zorundadır.

Özetle; temel teknik becerilerin, kritik düşünebilmenin, insanlarla etkileşim kurmanın ve bir "dedektif zihniyetine" sahip olmanın başarılı olmanıza yardımcı olacağını görebilirsiniz.

-------------------------------------------------------------------------------------------------------------

## Siber Güvenlik İş Rolleri

Siber güvenlik çalışanları, hayati önem taşıyan bilgisayar sistemlerini kötü amaçlı yazılım, bilgisayar korsanları ve sosyal mühendislik gibi iç ve dış tehditlerden korumak için siber suç savunmasında ön cephede yer alırlar.

Tüm kuruluşlarda bir tür bilgi güvenliği ihtiyacı vardır. Veriler, her yerde korunmalıdır! Siber güvenlik tüm sektörleri kapsar. Büyüklüklerinden dolayı mali kurumlar, kamu, eğitim ve perakende sektörleri en büyük oyunculardan bazılarıdır.

Birçok farklı siber güvenlik fırsatı mevcuttur ve bu alanlar dahilinde, farklı beceriler ve deneyimler gerektiren onlarca iş vardır. Bazı roller seyahat gerektirirken, bazıları güvenlik operasyonları merkezi (SOC) gibi sabit bir konumdadır. Bu merkezi ekip, olası güvenlik olaylarını yakalamak üzere bir kuruluşu izler, bu olayları inceler ve (gerekirse) bu olayları çözer. Bu derste, siber güvenlikteki bazı ilginç iş rollerini inceleyeceğiz.

https://bundles.yourlearning.ibm.com/skills/cybersecurity-fundamentals/assets/XVKPDEMGVDDN947W/CyberF_JobRoles_tkTK.png

***Not:*** Siber güvenlik alanında çok daha fazla iş rolü vardır. Bu, eksiksiz bir liste değildir. İş rolleri şirkete, güvenlik alanına ve ada göre değişkenlik gösterir. Bunlar, daha yaygın rollerdir.

### 1. SOC analisti

+SOC analisti, şirketin güvenlik operasyonları merkezinde (SOC) bulunan giriş seviyesinde bir iş rolüdür.

+ Aynı zamanda siber güvenlik analisti veya öncelik belirleme analisti olarak da bilinir.
+ Bu "reaktif" bir roldür, çünkü analisti tek tek uyarılara müdahale eder ve tıpkı bir dedektif gibi, delillere dayanarak incelemelerde bulunur.
+ SOC analisti rolünden "1. Seviye" bir pozisyon olarak bahsedildiğini görebilirsiniz. Artan düzende numaralandırılan seviyeler, genelde sorumluluk seviyelerini ve karşılık gelen deneyim gereksinimlerini göstermek için kullanılır. Ayrıca "Junior" bir pozisyon olarak da adlandırılabilir.

|Tipik Bir Günde Neler Yaparlar?|Bir SOC analistinin yapacağı şeylere dair bir örnek ne olabilir?|Bu iş rolü için sahip olunması gereken temel beceriler nelerdir?|
|-------------------------------|----------------------------------------------------------------|----------------------------------------------------------------|
|- Bilgisayar korsanlarının veya truva atları ve fidye amaçlı yazılımlar gibi kötü niyetli yazılımların varlığını gösterebilecek şüpheli faaliyetleri tespit etmek için bilgisayar ağı trafiğini izlerler. <br> - Bir güvenlik olayı ve olay izleme (SIEM) aracı (IBM Security QRadar gibi) tarafından tetiklenen uyarıları inceler ve bunların yanlış pozitif mi (yanlış alarm) yoksa doğru pozitif mi (ilgilenilmesi gereken gerçek zamanlı bir güvenlik olayı) olduğunu belirlerler. Gerçek pozitif bir uyarı söz konusuysa bu; bağlamı, nedeni ve etkilenen kullanıcıyı ve kullanıcıları belirlemeyi de kapsar. <br> - Güvenlik olayının önem düzeyini değerlendirir ve bu olaylara uygun risk derecelendirmesini (örn. düşük veya yüksek önem düzeyi) atarlar. <br> - Yüksek önem düzeyine sahip olayları olay müdahale personeline yönlendirirler.|SIEM aracında bir uyarının geldiğini varsayalım. SOC analisti, uyarının kuruluştaki üst düzey yöneticilerden birinin bilgisayarına bir kötü amaçlı yazılım bulaşmasıyla alakalı olduğunu saptar. İnceleme sonucunda, SOC analisti bunun bir doğru pozitif olduğu sonucuna varır. Oldukça hassas bilgilere erişimi olan bir yöneticiyi etkileyen bir saldırı olduğundan, SOC analisti bu saldırıya yüksek önem düzeyi atar.|Bilgisayar ağı oluşturma ve sistem denetimi becerileri <br> - Örneğin bir bağlantı bir IP adresinden geçerek ağ, yönlendirici ve ağla ilgili cihazlardan nasıl akar? Bir Windows sunucusu ve Linux sunucusu nasıl yönetilir? Veritabanı sunucusu nedir? Bir cihaz, yönlendirici, güvenlik duvarı vb. için tüm olay ve işlemlerin sistem log'larına nasıl bakılır ve bu log'lar nasıl anlaşılır? <br> ***Not:*** Bu rol için bilgisayar programcılığı becerileri gerekmez. Kodlama, bu rol için bir zorunluluk değildir.|

### 2. Olay müdahale görevlisi

Yine SOC içerisindeki bir diğer rol, orta seviye bir iş rolü olan olay müdahale görevlisidir.

Ayrıca olay müdahale analisti olarak da bilinir. Bu rol, bildirilen bir uyarının bir kuruluş saldırısı mı, yoksa  şirketin ağına yönelik sürekli bir tehdit mi olduğunu belirler ve düzeltilmesini sağlar.

|Tipik Bir Günde Neler Yaparlar?|Bir SOC analistinin yapacağı şeylere dair bir örnek ne olabilir?|Bu iş rolü için sahip olunması gereken temel beceriler nelerdir?|
|-------------------------------|----------------------------------------------------------------|----------------------------------------------------------------|
|- Bir siber güvenlik olayının kapsamını belirlerler. Örneğin insan kaynakları departmanındaki bir kişinin iş istasyonu bilgisayarında kötü amaçlı yazılım saptanırsa, bu departmandaki diğer bilgisayarlara yayılmış mıdır? Peki ya şirketin diğer kısımlarına? Kötü niyetli davranışı otomatik savunmalar (virüs koruması yazılımı veya güvenlik duvarları gibi) yoluyla kontrol altına alındı mı, yoksa şirket varlıkları tehlikeye girdi mi? <br> - Siber güvenlik olayının kapsamına göre düzeltmeyi planlarlar. Bu planlama, olayın niteliğinin araştırılmasını (örn. kötü amaçlı yazılım tarafından hedeflenen kötü amaçlı eylem tipi) ve buna en iyi nasıl müdahale edileceğinin belirlenmesini kapsar. <br> - Uygun ekiplerle birlikte, virüsten etkilenen bilgisayarlar için yeniden görüntü oluşturulması konusunda BT sorun kayıtları açılması, son kullanıcıların kimlik avı e-posta eklerine tıklamama konusunda eğitilmesi veya veri ihlalinin boyutunun ilgili yöneticilere zamanında iletilmesi gibi düzeltmeleri uygularlar.| Bir yöneticinin bilgisayarında yüksek önem düzeyine sahip bir kötü amaçlı yazılım olayının bildirildiğini varsayalım. Olay müdahale görevlisi, başka çalışanların kötü amaçlı yazılımdan etkilenip etkilenmediğini, buna nasıl en iyi şekilde müdahale edilebileceğini belirler ve düzeltmek için diğer kişilerle işbirliği yapar.| - Bilgisayar ağı oluşturma ve sistem denetimi becerileri <br> - Şirket ve kurum ilkelerine (örn. veri, gizlilik, yasal) aşinalık <br> - Doğru teknik ve teknik olmayan düzenleyici eylemleri seçmeye yönelik düzeltme becerileri|

### 3. Tehdit avcısı

Yine SOC içerisindeki bir diğer rol, orta seviye bir iş rolü olan tehdit avcısıdır.

Tehdit analisti olarak da bilinir. Bu "proaktif" bir roldür, çünkü tehdit avcısı en son tehditler ve bu tehditlerin nasıl geliştiğine ilişkin bilgileri takip eder ve şirketin SIEM aracında uyarıların tetiklenmesine yönelik kuralları kodlar.

|Tipik Bir Günde Neler Yaparlar?|Bir SOC analistinin yapacağı şeylere dair bir örnek ne olabilir?|Bu iş rolü için sahip olunması gereken temel beceriler nelerdir?|
|-------------------------------|----------------------------------------------------------------|----------------------------------------------------------------|
| - IBM X-Force Exchange gibi çeşitli tehdit kaynaklarını sürekli olarak izleyerek, "tehdit ortamını" proaktif olarak araştırırlar. <br> - Hedef alınan sektörler, faydalanılan güvenlik açıkları ve tehditlerin kullandığı taktikler gibi kriterlere dayalı olarak, hangi yeni ve yükselen tehditlerin kuruluşlarına yönelik en yüksek riski oluşturduğunu değerlendirirler. <br> - Aşağıdaki eylemlerle bu tehditlere müdahale ederler: <br> Sistem yapılandırma değişikliklerinin uygulanması., Bu tehditlerin ayırıcı özellikleri olan etkinliği otomatik olarak saptamak için güvenlik araçlarında otomasyonun programlanması., Kuruluşun potansiyel saldırılara duyarlı kılınması.|Yeni bir fidye yazılımı tehdidinin kamuya duyurulduğunu varsayalım. Bir tehdit avcısı bu tehdidi araştırır, tehdidin kuruluşa sızmasını engellemek ve sızması durumunda tehdidi saptamak için otomasyon uygular.| - Bilgisayar ağı oluşturma ve sistem denetimi becerileri <br> - Tehdit zekası bilgilerinin kaynaklarının anlaşılması ve şüpheli davranışın saptanması için otomasyon uygulanması <br> ***Not:*** Tehdit avcıları genelde SOC analisti, olay müdahale görevlisi, sızma testi uzmanı ve güvenlik açığı analisti gibi diğer güvenlik rollerinde deneyim sahibidir.|

### 4. Olası kariyer gelişimi adımları

Giriş seviyesinde bir BT pozisyonuna başlayarak herhangi bir lisans derecesine sahip olmadan siber güvenlik uzmanlık alanına girmek mümkündür. Sonrasında, bir siber güvenlik rolüne yükselmek üzere çalışabilirsiniz.

Kariyer gelişimi açısından gerçekleşebilecek çeşitli senaryolar mevcuttur. Örneğin:

+ Bir sistem yöneticisi olarak başlayabilir ve zamanla, bir SOC analisti rolüne yatay geçiş yapabilirsiniz.
+ Bir SOC analisti olarak başlayabilir ve bu kariyerde uzun süre devam edebilirsiniz.
+ Bir SOC analisti olarak başlayabilir, belki bir SOC ekip lideri olabilir veya bir olay müdahale görevlisi olmak için ilerleyebilirsiniz.
+ Potansiyel olarak bir SOC analistinin, olay müdahale görevlisinin ve tehdit avcısının sorumluluklarının bir kombinasyonunu yerine getirebilirsiniz.
+ Bir SOC analisti olarak, sistem yöneticisi veya kimlik ve erişim yönetimi (IAM) alanında yönetici rolü almak üzere bir yatay geçiş yapabilirsiniz.

***Not:*** Bu, şirketin olgunluğuna bağlıdır. Daha olgun kuruluşlar, üç iş görevi (SOC analisti, olay müdahale görevlisi, tehdit analisti) için işe alım yapabilirler. Daha az olgun bir kuruluşta, bu üç iş rolünün bir bileşimi için tek bir kişi görevlendirilebilir.

### 5. Ek İş Rolleri

Aşina olmanız gereken diğer rollerin bazılarından söz edelim.

#### 5_A. Güvenlik danışmanı

+ Üst düzey bir danışmanın rehberliğinde siber güvenlik sorunlarının çözülmesinden sorumlu bir giriş veya orta seviye pozisyonu.
+ Bir projenin yaşam döngüsü boyunca gerekli olan görevleri yerine getirirler.
+ Genellikle uzman kaynak olarak şirket dışından görevlendirilirler.
+ Strateji danışmanı, operasyon danışmanı vb. gibi birçok özel alan mevcuttur.

#### 5_B. Güvenlik yöneticisi

+ Yine SOC kapsamında çalışan, ancak bir SOC analistinden oldukça farklı bir rol olan, orta seviye bir pozisyondur.
+ Bir sistem yöneticisi gibidir, ancak bu rol SIEM araçları gibi güvenlik araçlarıyla çalışır.
+ Yamalar uygulayıp bu yamaları doğru performans gösterecek şekilde ayarlayarak, güvenlik araçlarının bakımını gerçekleştirir.
+ Güvenlik sistemlerinde görevleri otomatikleştirmeye yönelik komut dosyaları yazar.
+ Olayları araştırmaz.

#### 5_C. Kimlik ve erişim yönetimi (IAM) yöneticisi

+ Bir şirkette farklı grupları destekleyen giriş veya orta seviye bir pozisyondur.
+ Uygulama/sistem yetkileri ve ayrıcalıklarının yönetiminden, tekli oturum açmadan, uygulamalara ilişkin bildirimde bulunmadan ve yeni uygulamalar için kimlik ve erişim yönetimi özelliklerini uygulamak amacıyla geliştiricilerle birlikte çalışmaktan sorumludur.
+ IAM araçları ve ağ yönetimi becerisine sahip olmalıdır.

#### 5_D. Sızma testi uzmanı

+ Sızma testi uzmanı olarak da bilinen, "kötü adamları" taklit eden, daha gelişmiş bir pozisyondur.
+ Bir bilgisayar korsanının yararlanabileceği güvenlik açıklarını bulmak üzere bilgisayar sisteminin, ağın veya uygulamanın test edilmesinden sorumludur.
+ Bir kalite kontrol ve dışarıdan değerlendirme sağlamak üzere şirketin sistemlerine "sızmak" üzere genellikle şirket dışından görevlendirilir.

#### 5_E. Mobil cihaz yöneticisi

+ Çalışanların mobil cihazlarına yönelik güvenlik korumasını yöneten, giriş seviyesindeki bir pozisyondur.
+ Bir sistem yöneticisi geçmişi olması gerekir.

#### 5_F. Uyumluluk analisti

+ Bir şirketin güvenlik ilkelerine, gizlilik ilkelerine ve ülke kanunlarına uygun hareket edip etmediğine dair iç denetim yapan, büyük bir şirketteki giriş seviyesi pozisyondur.
+ Ayrıca kuruluşların, sektöre (örn. sağlık, finans vb.) bağlı olarak zorunlu olan bir dış denetime hazır olmalarına yardımcı olur.

-------------------------------------------------------------------------------------------------------------

## Siber Güvenlik Sertifikasyonları Anlamak

Siber güvenlikle ilgili halihazırda çok sayıda sertifikasyon bulunmakta ve bir o kadarı da geliştirme aşamasındadır. Sırf bu yeterliliklere yetişebilmek için bile çalışmak gerekebilir!

Sertifikasyonlar, ürüne özgü ya da sektör kavramlarıyla alakalı olabilir. Beceriler ve bilgilere ilişkin standartların sürüdürülmesi amacıyla sektörde birtakım sertifikasyonlar vardır. Belirli nitelikler gerektiren roller, daha uzman olmaya yöneliktir. Bir rolün belirli bir beceri grubu gerektirmesi durumunda, iş ilanında sertifikasyonların belirtildiğini görebilirsiniz.

Bir sertifikasyona sahip olmak, mevcut iş rolü yelpazesini artırabilir ve işlere başvururken yeterlilik düzeylerinizi göstermenin iyi bir yolu olabilir.

Bu alanda mevcut bazı yaygın sertifikasyonları anlamaya çalışalım.

***Not:*** Aşağıdaki sertifikasyonların bazıları, yılların deneyimine sahip sektör çalışanları içindir. Bunlar, güvenlikle ilgili bir rol aldıktan sonraki yıllarda üzerinde çalışabileceğiniz yeterliliklerdir. Gelişim yolunu vurgulamak için bu bölümün kapsamına alınmışlardır.

### 1. Sertifikasyon Örnekleri

#### 1_A. CompTIA Security+

+ Bu, uygulayıcıların temel güvenlik işlevlerini yerine getirmek ve bir BT güvenlik kariyeri yolundan gitmek için ihtiyaç duydukları temel becerileri doğrulayan küresel bir sertifikasyondur.
+ Bu, giriş seviyesindeki siber güvenlik iş rolleri için en iyi sertifikasyondur.
+ CompTIA Security+ sertifikasyonu, şu iş rollerine yöneliktir: sistem yöneticisi, ağ yöneticisi, güvenlik yöneticisi, kıdemsiz BT denetçisi ya da sızma testi uzmanı, güvenlik uzmanı, güvenlik danışmanı ve güvenlik mühendisi.
+ CompTIA Network+ sertifikasyonuyla birlikte güvenliğe odaklanmış iki yıllık bir BT yönetimi deneyimine sahip olunması önerilir.

#### 1_B. CompTIA Cybersecurity Analyst (CySA+)

+ Siber güvenlik tehditlerinin önlenmesi, algılanması ve bu tehditlerle mücadeleye yönelik olarak ağlara ve cihazlara davranış analitiği uygulayan bir BT iş gücü sertifikasyonudur.
+ CySA+, 2014 sonrası siber güvenlik ortamında gelişmiş sürekli tehditleri kapsayan, en güncel güvenlik analisti sertifikasyonudur.
+ CompTIA CySA+ serfitikasyonu şu iş rollerine yöneliktir: BT güvenlik analisti, SOC analisti, güvenlik açığı analisti, siber güvenlik uzmanı, tehdit istihbaratı analisti, güvenlik mühendisi, siber güvenlik analisti ve güvenlik izleme.
+ Network+, Security+ ya da eşdeğer bilgiye sahip olunması önerilir. En az 3-4 yıllık uygulamalı bilgi güvenliği deneyimine veya ilgili bir deneyime sahip olunmalıdır. Zorunlu bir önkoşul olmasa da CySA+, CompTIA Security+ sertifikasyonunu ya da eşdeğer bir deneyimi takip edecek şekilde tasarlanmıştır ve teknik, uygulama odaklıdır.

#### 1_C. IT Infrastructure Library (ITIL) Sertifikasyonu

+ ITIL, BT Hizmet Yönetimi (ITSM) için küresel olarak kabul edilmiş bir en iyi uygulama çerçevesidir.
+ IITL sertifikasyonu şeması, ITIL çerçevesine yönelik modüler bir yaklaşım sağlar. Temel seviyeden Usta seviyesine olmak üzere, birden fazla sertifikadan oluşan katmanlı bir yapıya sahiptir. Bu da, ITIL'in farklı öğretileri ve alanlarına dair esnekliğin yanı sıra, çalışmaları temel ilgi alanlarına odaklayabilme olanağı sağlar.
+ Yalnızca belirli bir rolün gerekmesi durumunda geçerli olan giriş seviyesinde sertifikasyonlar vardır.

#### 1_D. Certified Ethical Hacker (CEH)

+ Certified Ethical Hacker (Sertifikalı Etik Bilgisayar Korsanı), hedef sistemlerdeki zayıflıkları ve güvenlik açıklarını anlayan, bunları nasıl arayacağını bilen ve kötü amaçlı bir bilgisayar korsanıyla aynı bilgileri ve araçları kullanmasına rağmen, bunu hedef sistem(ler)in güvenlik duruşunu değerlendirmek adına yasal ve meşru bir şekilde yapan becerikli bir uzmandır.
+ CEH yeterlilik belgesi, Etik Bilgisayar Korsanlığı adlı ağ güvenliği öğretisi konusunda kişileri satıcı bakımından tarafsız bir perspektif kullanarak tasdik eder.
+ Bu güvenilir ve saygın program, tüm siber güvenlik çalışanlarına fayda sağlayabilir.

#### 1_E. Certified Information Systems Security Professional (CISSP)

+ CISSP sertifikasyonu, bir siber güvenlik programının tasarımı, uygulanması ve yönetilmesi konusunda uygulayıcının becerilerini ve uzmanlığını tasdik eder.
+ Bilgi güvenliğinden sorumlu başkan (CISO), güvenlik direktörü, güvenlik analisti, güvenlik mimarı, güvenlik danışmanı vb. gibi pozisyonlar dahil olmak üzere geniş bir güvenlik uygulama ve ilke yelpazesi dahilinde bilgilerini kanıtlamak isteyen güvenlik uygulayıcıları, müdürler ve yöneticiler için idealdir.
+ Not: Beş yıllık deneyim gereklidir.

#### 1_F. Certified Information Security Manager (CISM)

+ ISACA; kanıtlanmış, çok boyutlu uzmanlıklarını ve işletmelere dair karmaşık, zorlu güvenlik yönetimi problemlerini anlama yeteneklerini kanıtlamak isteyen uygulayıcılar için CISM sertifikasyonu sunar.
+ Yakın zamanda gerçekleştirilen bağımsız çalışmalarda CISM, getirisi en yüksek ve en fazla talep edilen BT sertifikasyonlarından biri olarak derecelendirilmiştir.
+ Not: Beş yıllık deneyim gereklidir.


## 2. Güvenlik Belgesi

Sertifikasyonlara ek olarak, devlet kurumlarındaki ya da kamu sektörüyle çalışan kuruluşlardaki birçok rol, kişilerin bir dizi sabıka kaydı sorgulamasından geçmesini gerektirebilir. Bunlar ülkeye göre değişir ve iş rolünün hassaslığına dayalı olarak farklı düzeylerde gerçekleştirilir. Bir güvenlik kontrolü gerekiyorsa, bu genellikle iş ilanında vurgulanır.

Bazı ülkelerde bir kişinin daha önce verilmiş bir güvenlik belgesi olması durumunda, tekrar başvuru süreci nispeten kolaylaşır. En azından kişinin gerekli kontrollerden geçme ihtimali daha yüksek olur. Belirli kontrollerin maliyetleri ve kişilerin kontrolden geçme konusundaki isteksizliği ya da başarısızlığından dolayı, güvenlik belgesine sahip kişilere piyasada hatırı sayılır bir maaş primi verilir.
