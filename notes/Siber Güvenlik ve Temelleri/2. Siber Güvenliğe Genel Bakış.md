# Siber Güvenliğe Genel Bakış

CIA (Gizlilik/Bütünlük/Erişilebilirlik) üçlüsünü kullanarak, bilgi güvenliğinin amaçları

## Bilgi güvenliği

Siber güvenliğin ne olduğunu ve neyi başarmaya çalıştığımızı düşünerek başlayalım. Siber güvenlik tanımlarının çoğu, teknolojiye odaklanma eğilimindedir, dolayısıyla tipik bir tanım "dijital sistemlerin güvenliğini" ya da "iletişim güvenliğini" kapsayabilir. Bu tanımlar oldukça hızlı bir şekilde bulanıklaşabilir. Örneğin:

+ Bir dolandırıcı, bir kişiye bankasından olduğunu iddia eden ve kişisel kimlik numarasını  isteyen bir e-posta gönderirse ne olur? Bu bir siber güvenlik endişesi midir?
+ Peki ya bir özel dedektif bir şirket çalışanını arayıp ondan bazı gizli bilgileri yazdırmasını ve kağıtları alabilmesi için bunları posta odasına bırakmasını isterse? Bu bir siber güvenlik endişesi midir?

Gerçek dünyada çoğu saldırı, genellikle bazı dijital öğelerin yanı sıra bazı insan faktörlerini, bazen de bir  fiziksel öğeyi içerir. Lütfen bunu unutmayın. Sadece dijital öğelere odaklanmamalıyız, çünkü bu düşünme sürecimizi sınırlar ve potansiyel saldırganlara esneklik tanır.

Bilgi güvenliği  denilen yeni bir kavramı ele alalım. Bilgi güvenliği, nasıl koruduğumuzdan ziyade korumaya çalıştığımız bilginin değerine odaklanır. Aşağıdaki grafik, fiziksel öğelerin ve dijital öğelerin bilgi güvenliğinin kapsamında olduğunu gösterir.

![image](https://github.com/user-attachments/assets/2ba1ef29-111e-44c0-9aa4-50a38838173f)

1. Fiziksel güvenlik; binalar, güvenlik kameraları, ekipman ve mülk gibi varlıkların hırsızlık, vandallık, yangın ve doğal afetler gibi fiziksel tehditlerden fiziksel olarak korunmasıdır.

2. Siber güvenlik ise ağların, cihazların ve programların her türden kötü niyetli siber saldırıdan korunmasıdır.

İyi bir güvenlikte biri olmadan diğeri olamaz ve her ikisi de aynı hedeflere yönelik hareket etmelidir.

örneğin;

Bunu bir müşterinin perspektifinden düşünelim. Bir seyahat şirketine gittiğinizi ve bir yurtdışı seyahati rezervasyonu için pasaport detaylarınızı paylaştığınızı varsayın. Ya şirketin çalışanlarından biri kazara pasaport detaylarınızı yanlış adrese gönderirse ya da pasaport detaylarınızı içeren basılı kağıtları bir trende çantasından düşürürse? Sonuç aynıdır. Özel bilgileriniz tehlikeye girmiş olur. Bilgi güvenliğinde  odak noktası sonuçtur, yöntemin tam olarak nasıl olduğu değil.

-------------------------------------------------------------------------------------------------------------

## Siber güvenlik uzmanları neyi başarmaya çalışıyorlar?

Ulusal Standartlar ve Teknoloji Enstitüsü'ne (NIST) göre, bilgi güvenliği: "Bilgi ve bilgi sistemlerinin gizlilik, bütünlük ve kullanılabilirlik/Erişilebilirlik sağlamak adına yetkisiz erişim, kullanım, açıklama, kesinti, değiştirme veya imhadan korunmasıdır."

Etkili siber güvenlik üç amacı yerine getirir. Bu nedenle bilgi güvenliğinin hedefleri genellikle iyi bir başlangıç noktası olarak CIA üçlüsü kullanılarak tanımlanır. CIA, üç hedefe dair bir hatırlatıcıdır: Gizlilik (Confidentiality), Bütünlük (Integrity) ve Kullanılabilirlik/Erişilebilirlik(Availability).

+ Gizlilik/Bilgi özeldir: Bilgilerin onlara erişim yetkisi olmayan kişilerin eline geçmesinin önlenmesini ve verilerin gizli tutulmasını ifade eder. Yani sadece yetkili kişiler verilere erişebilir veya bunları açıklayabilir. Uygulamada gizlilik, doğru kullanıcı grubuna, doğru zamanda, doğru yöntemleri kullanarak doğru seviyede erişim sağlayan önlemlerin uygulanmasını içerir.
+ Bütünlük/Bilgi değişikliğe uğramamıştır: Bilginin doğru ve tutarlı kaldığından emin olmak ve yetkisiz kişilerin bilgilerde değişiklik yapamamasını, düzenlememesini sağlamaktır. Aynı zamanda verileri imhaya karşı koruyarak verilerin güvenilir ve doğru olmasını sağlamayı ifade eder. Bu anlamda *bütünlük ve gizlilik* örtüşür.
+ Kullanılabilirlik/Erişilebilirlik/Bilgi, gerektiğinde erişilebilir olmalıdır: Gerektiğinde bilgilere/verilere zamanında/güvenilir erişim ve zamanında/güvenilir kullanımı ifade eder. Ancak zamanında erişim, her zaman anında veya hatta sürekli erişim anlamına gelmez.

### CIA üçlüsü, bir kuruluşta bilgi güvenliğine yönelik politikaların (siber güvenlikle ilgili politikaların) yönlendirilmesine yardımcı olmak üzere kullanılan bir modeldir.

![image](https://github.com/user-attachments/assets/3536c8ba-7944-4b5b-b4a6-c59ae7cc59ad)

Farklı kuruluşlar, faaliyetlerine ve karşılaştıkları senaryolara bağlı olarak, bir hedefe diğerlerine göre öncelik verebilirler. Yani diğerlerinden önce geldiğini savunabilirler.

**Örnek 1;** Bilgi güvenliği hedeflerine sizin için bağlam kazandırmak adına bazı örneklere bakalım.

1. Gizlilik (Confidentiality)
Devlet istihbarat teşkilatları için en önemli hedef olabilir. Ismarlama şifreleme, hatta kurşun gömlekli, suya atılınca batan çantaları kullanmak gibi, bilgiyi gizli tutmak için ne kadar ileri gidebildiklerini bir düşünün.

2. Bütünlük (Integrity)
Bankalar için en önemli hedef olabilir. Bir pizzaya 10 dolar harcadığınızı düşünün. Bu işlemin gizli olması konusuyla özel olarak ilgilenmezsiniz. Ancak işlemin üzerinde oynanırsa ve bunun yerine 10.000 dolar harcamış olursanız, kendinizi ciddi bir mali sorunun içinde bulabilirsiniz. Bu durum bankanızda geniş ölçekte gerçekleşirse, bankanız güven kaybından dolayı faaliyetlerini durdurabilir.

3. Kullanılabilirlik/Erişilebilirlik (Availability)
Bir web sitesi için en önemli hedef olabilir. Bir bloğunuz olduğunu düşünün. Gizli olup olmadığı veya bir editörün yazım hatalarının düzeltilmesine yardım edip etmediği konusuyla özel olarak ilgilenmezsiniz. Orada olmasını ve güncelleyip yayımlamak istediğiniz anda erişilebilir olmasını istersiniz.

-------------------------------------------------------------------------------------------------------------

**Örnek 2;** Bilgi güvenliği hedeflerine sizin için bağlam kazandırmak adına bazı örneklere bakalım.

1. Gizlilik (Confidentiality)
Örneğin, yazılım şirketleri rekabette avantaj elde etmek için genellikle uygulamalarının kaynak kodunu gizli tutarlar. Kaynak kodunun sızması olasılığını azaltmak için erişimi yalnızca buna gerek duyan çalışanlarla kısıtlarlar. Gizlilik aynı zamanda kişilerin özel verilerini de kapsar. Bunun bir örneği, sağlık hizmeti sağlayıcınızın sizi tedavi ederken toplanan tanılar veya reçeteler gibi verilerin gizli kalmasını sağlamasıdır. Birkaç istisna dışında bu verilere yalnızca siz, doktorunuz ve yetkili sağlık personeli erişebilmelidir.

2. Bütünlük (Integrity)
Bir pizzaya 10 Dolar harcadığınızı varsayalım. Bu satın alma işleminin gizli olup olmadığını umursamayabilirsiniz. Ancak işlem tutarı değiştirilirse ve bunun yerine 10.000 Dolar harcarsanız ne olur? Bu işlemin bütünlüğünün kasıtlı veya kasıtsız olarak riske atılmış olabileceğini unutmayın. Ayrıca, hatanın nedeninin teknik olabileceği gibi insan kaynaklı da olabileceğini göz önünde bulundurun. Birisi yanlış ödeme tutarı girmiş olabilir.

3. Kullanılabilirlik/Erişilebilirlik (Availability)
Örneğin, banka hesabınıza haftanın 7 günü günde 24 saat çevrimiçi erişebilmeyi beklersiniz. Bu beklentiyi karşılamak amacıyla bankanız, çevrimiçi bankacılığın kullanılabilir ve düzgün şekilde işlemesini sağlamak için yeterli kaynakları uygulamalı ve sürdürmelidir.

Ancak zamanında erişim, her zaman anında veya hatta sürekli erişim anlamına gelmez. Örneğin, okul transkriptlerini talep ettiğinizde, okul çalışanlarının belgeleri bulması, işlemesi ve göndermesi için birkaç gün beklemeniz gerekebilir. Ayrıca okulun transkriptleri elektronik ortamda sağlaması durumunda, alıcıların bunlara erişebileceği zaman dilimi sınırlanabilir. Her durumda, veriler makul bir süre içinde ve makul bir süre boyunca kullanılabilir.

-------------------------------------------------------------------------------------------------------------

### CIA Üçlüsü Kontrolleri

Gizlilik/Bütünlük/Erişilebilirlik üçlüsünün her amacına ulaşmak için kontrollere gerek duyarsınız. Siber güvenlikte kontroller, fiziksel, maddi veya dijital mülkiyete yönelik güvenlik risklerini önlemeye, tespit etmeye, bunlara karşı koymaya veya bunları en aza indirmeye yönelik önlemler veya karşı önlemlerdir.

Gizliliği, bütünlüğü ve erişilebilirliği korumaya yönelik kontrol örneklerini inceleyelim.

#### 1. Gizlilik kontrolleri

Gizliliği korumak için bu standart kontrollere göz atalım.

+ **Şifreleme**, verilerinizi yalnızca şifre çözme anahtarına sahip olan birinin anlayabileceği bir biçime dönüştürür.
+ **Erişim kontrolleri**, yalnızca doğru kişilerin verileri görüntüleyebilmesini, değiştirebilmesini veya paylaşabilmesini sağlamak üzere tasarlanmış önlemlerdir. Şifre korumasını kullanmanız, bir erişim kontrolü kullandığınız anlamına gelir. Erişim kontrolleri, verilere yalnızca yetkili kişilerin erişebilmesini sağlayan parmak izi veya retina taraması gibi biyometrik bilgileri de içerir.
+ **Yama yönetimi**, sistem yazılımının güncellenmesini kapsar. Sistem yazılımının düzenli olarak güncellenmesi, saldırganların yararlanabileceği güvenlikle ilgili potansiyel zayıf noktaları giderir.

#### 2. Bütünlük kontrolleri

Bütünlüğü korumak için bu standart kontrollere göz atalım.

+ **Sağlama toplamları**, bir veri kümesi için benzersiz bir değer üreten matematiksel algoritmalardır. Veriler değişirse, sağlama toplamı da değişecek ve sizi değişiklik konusunda uyaracaktır.
+ **Erişim kontrolleri** ve k**ullanıcı izinleri** verileri kimin değiştirebileceğini ve hangi değişiklikleri yapabileceğini sınırlayabilir.
+ **Veri yedeklemeleri**, değişiklik olması durumunda verilerin doğru durumuna geri yüklenmesine yardımcı olabilir.
+ **Denetim izleri**, verilerde yapılan tüm değişiklikleri izleyebilir ve kaydedebilir. Bunlar size kimin, ne zaman değişiklik yaptığına dair net bir kayıt verir.

#### 3. Erişilebilirlik kontrolleri

Erişilebilirliği korumak için bu standart kontrollere göz atalım.

+ **Yedekli sistemler** ve **veri yedekleme prosedürleri**, veri kaybına veya sistem arızasına karşı korumaya yardımcı olur. Birden fazla sunucu kullanabilir veya verileri birden fazla konumda depolayabilirsiniz.
+ **Kötü amaçlı yazılımlara karşı koruma yazılımı** ve **güvenlik duvarları**, hizmetleri kesintiye uğratabilecek saldırılara karşı sistemleri korur.
+ **Olağanüstü durum kurtarma** ve **iş sürekliliği planları**, bir kesinti meydana gelmesi durumunda hizmetlerin hızlı ve verimli bir şekilde geri yüklenmesi için gereken adımları düzenleyerek kapalı kalma süresini en aza indirir.

-------------------------------------------------------------------------------------------------------------

### Ne düşünüyorsunuz?

Siber güvenlikte varlık, sahibi için değeri olan bir şey olarak tanımlanır. Varlıklar bir program gibi dijital ya da bir sunucu gibi fiziksel olabilir. Veritabanları, araştırmalar veya kayıtlar gibi özel nitelikli bilgiler aynı zamanda bilgi varlıkları olarak adlandırılabilmektedir.

Kişisel banka hesabınızı, fotoğraf kitaplığınızı, sosyal medya hesabınızı ve cep telefonunuzu düşünün. Her bir varlık için Gizlilik, Bütünlük ve Kullanılabilirlik/Erişilebilirlik kaybı sizi nasıl etkilerdi? 1-5 arasındaki ölçeği kullanarak derecelendirmenizi sağlanan alanlara yazın.

(1) Düşük seviye sonuç: Günlük hayatta fark edebileceğiniz bir etki olmazdı.

(3) Orta seviye sonuç: Birkaç saatlik kayıp zamanla sonuçlanan, fazla önemli olmayan bir etki olurdu.

(5) Yüksek seviye sonuç: Hayatınızı değiştirebilecek, aylar veya yıllar sürebilecek bir etki olurdu.

***ÖRNEK;***
Sizin için burada hazır bir örnek var: Çevrimiçi bir münazara sunumu. Bu örnekte:

+ Gizlilik kaybı sinir bozucu olarak görülür, ancak önemsiz bir etkisi olacaktır ve 2 olarak derecelendirilmiştir.

+ Başka birinin sunumu düzenlemesinden kaynaklanan Bütünlük kaybı, bir tartışmaya yol açabilir, bu da güncellemelerle zaman kaybedilmesine neden olabilir. Dolayısıyla Bütünlük 3 olarak derecelendirilmiştir.

+ Son olarak, çevrimiçi yorum tamamen kaybolur ya da ulaşılamaz hale gelirse, bunun hiçbir etkisi olmaz, bu yüzden Kullanılabilirlik/Erişilebilirlik kaybı 1 olarak derecelendirilmiştir.

Güvenlik perspektifinden bakıldığında, varlıklara yönelik koruma önlemlerinizi sizin için en önemli olanlara göre önceliklendirmek mantıklıdır. Örneğin, parola yöneticinizin parolası 20'den fazla karakter uzunluğunda olup gizli tutulurken, evdeki bir kablosuz ağ parolası ara sıra arkadaşlarla ve aileyle paylaşılabilir! Siber güvenlikte kuruluşlar her zaman bu tür kararlar verirler.

-------------------------------------------------------------------------------------------------------------

## Siber Güvenliğin Temel Öğeleri/Unsurları

Bilgi varlıklarını güvence altına almanın birçok yolu vardır ve en iyi yaklaşıma karar vermek, siber güvenlikte önemli bir husustur.

***Örnek;***
Korumanız gereken pahalı bir tablonuz olduğunu varsayalım. Seçeneklerden biri, tabloyu sürekli olarak izleyecek birkaç güvenlik görevlisini işe almak olurdu. Bir diğer seçenek ise, tablonuzu görecek olası tüm ziyaretçilerden bir depozito vermelerini talep etmek veya sigorta teyidi istemek olabilirdi. Son olarak, tanınmayan kişileri tespit etmek üzere lazer tuzaklarını, güvenlik kameralarını ve hareket sensörlerini seçebilirdiniz. Bu seçeneklerin her birinin çeşitli avantajları ve dezavantajları vardır. Tüm harika hırsız filmlerinde olduğu gibi, tek bir seçeneğe bağlı kalmak yeterli olmayabilir.

Siber güvenliğe dair düşünülmesi gereken üç temel unsur mevcuttur(İnsanlar sonradan Eğitim olarak değiştirildi):

![image](https://github.com/user-attachments/assets/59d68305-c3b6-42a5-9737-7db9c6305417)

Bunlar, bir saldırganın saldırabileceği ve kuruluşların siber güvenlik çabalarında odaklanması gereken alanlardır. Bu derste bunları derinlemesine inceleyelim.

### 1. İnsanlar

Oldukça dijital bir sektör için, genel kanının aksine, insanlar siber güvenliğin en önemli parçasıdır. Birincisi, insanlar dijital sistemin son kullanıcılarıdır; ikincisi, insanlar genellikle dijital sistemlerin tasarımı ve bakımından sorumludurlar. İnsan eylemi, açık ara siber güvenlik olaylarının ana sebebidir. Kuruluşlar güvenli bir sistem tasarladıklarında, bunu insanları düşünerek yapmalıdırlar.

Alarm yorgunluğu, bunun aksadığı hallere dair yaygın bir örnektir. İnsanlar çok fazla bildirim veya alarm aldıklarında, nihayetinde bunlara duyarsız hale geleceklerdir. İyi sistemler, insan davranışını öngörecek ve hesaba katacak şekilde tasarlanır.

### 2. Süreç

İş dünyasında çoğu faaliyet, net bir şekilde belirlenmiş bir dizi adımı takip eder. Bu süreçler, her adımda güvenliği dikkate alarak siber güvenliğe yardımcı olabilir ya da son kullanıcı için sinir bozucu olarak siber güvenliğe engel olur.

Bir kullanıcının, şüpheli aktiviteyi bildirmek için 20 soruluk bir anketi doldurmasının istendiği bir süreci düşünün. Faydalı bilgi verebilecek çoğu kullanıcı sıkılıp süreçten vazgeçebilir.

İyi süreçler şu niteliklere sahiptir:

+ Olabildiğince net ve kolaydırlar. Süreç sırasında, her aşamada ne yapılacağı açık olmalıdır. Süreçler gereksiz jargon içermemeli ya da belirsiz bir şekilde yazılmamalıdır.
+ Erişilebilir ya da herkesçe bilinirler. Süreci herhangi bir aşamada izleyebilecek olan tüm kullanıcılar, bu sürece nasıl erişeceklerini bilmelidirler. Binalardaki yangın tahliyeleri, genellikle bir yürütülen bir süreç örneğidir. Çoğu kişi, uygun işaretler sayesinde en yakın tahliye noktasının yerini bilir.
+ Tutarlıdırlar. Süreçler mümkün olduğunda birbirleriyle çelişmemelidir. Bir süreçte çok fazla istisna veya sapma varsa, bu karmaşıklığı artırır. Sonraki bölümlerde, siber saldırganların saldırıları sırasında bunu nasıl kötüye kullandıklarını öğreneceksiniz.

### 3. Teknoloji

Teknoloji, arka plandaki altyapının tamamıdır.

Siber güvenlik dahilinde bu genellikle cihaz şifrelemesi, ağ çevresi savunmaları ve kötü amaçlı yazılıma karşı koruma teknolojileri gibi unsurları kapsar.

İş dünyasında teknolojinin iyi kullanımıyla, sorunlar kullanıcıları için yeni sorunlar yaratmadan çözülür.

Yazılım yama durumlarını izleyebilen ve güncellemeleri uygulayan cihaz yönetimi yazılımları, iyi teknoloji güvenliğine dair bir örnektir. Bu genellikle büyük kuruluşlar için gereklidir. Doğru bir şekilde yapılıyorsa, bu, teknolojinin kesintisiz olduğu ve kullanıcı güvenliğinin pasif bir şekilde sağlandığı anlamına gelir. Yetersiz bir şekilde yapılıyorsa, bu durumda kullanıcılar yazılımı tamamen devre dışı bırakma girişiminde bulunabilirler. Cihaz kullanıcıları olarak siz de bu durumla karşılaşırsınız.

Aşağıdaki tablo; güvenliğe ilişkin bazı teknolojik atılımları, bu atılımların algılanan dezavantajlarını ve kullanıcı yönetimi perspektifinden, devreye alınmalarının olumsuz yanlarını göstermektedir.

|Teknolojik atılım|Teknolojik atılım|Algılanan olumsuz yan|İstenmeyen kullanıcı tepkileri|
|---|---|---|---|
|Otomatikleştirilmiş yama yönetimi|Tüm yazılımların güncel olması|Cihaz kullanımında kesintiler|Kullanıcının cihazları kapatmaması|
|Yüksek karmaşıklıkta zorunlu parolalar|Saldırganların parolaları tahmin etmesinin zor olması|Kullanımın yorucu olması|P@r0l@!|
|Zorunlu parolaların sürelerinin 30 günden sonra dolması|Parolaların uzun süreler boyunca tehlikeye girmemesi|Tahmin edilebilir şekilde kendini tekrar etmesi|OcakParola, ardından ŞubatParola|
|Şifrelenmiş e-postalar|Saldırganların iletilen e-postaları okuyamaması|Ek yapılandırma ve karmaşıklık|Şifreleme özelliğinin devre dışı bırakılması|

Kuruluşların, teknolojinin tam olarak neden getirildiği ve algılanan olumsuz yanların neden gerekli olabileceği konusunda kullanıcılara eğitim vermelerinin önemli olduğunu görebilirsiniz.

### 4. Dipnot

Siber güvenliğin ***ilk temel unsuru olan İnsan***, Eğitim olarak değiştirildi. ***İnsan*** yerine artık ***Eğitim*** kullanılıyor temel unsur olarak.

**Eğitim:** Eğitim ve farkındalık, bir kuruluşun siber güvenliğini geliştirmenin en etkili yolları arasındadır. Çalışanlara siber güvenliğin önemini ve bunu sürdürmedeki rollerini öğretmek için düzenli eğitim oturumları düzenleyebilirsiniz. Siber güvenliğe ilişkin farkındalık kültürü, çalışanların riskli davranışlarda bulunma olasılığını azaltır ve şüpheli etkinlikleri bildirme olasılığını artırır. Kısacası eğitim ve farkındalık, genellikle teknolojinin gözden kaçırdığı tehditleri yakalayan bir insan güvenlik duvarı oluşturur.

-------------------------------------------------------------------------------------------------------------

## Risk yönetimi

Riskler günlük yaşamın bir parçasıdır ve içgüdüsel olarak aşina olduğumuz bir olgudur. Risk, olumsuz sonucu olacak bir şeyin yaşanma olasılığıdır. Risk yönetimi, çoğu işletmenin kalbi ve sigortacılık sektörü gibi çoğu sektörün de merkezidir. İyi işletmeler, kendilerine rekabetçi avantaj sağlamaları adına riskleri etkili bir şekilde anlayıp yönetirler.

Aşağıda riske ilişkin bazı temel kavramları ve bu kavramların siber güvenlik için nasıl geçerli olduğunu keşfedeceğiz.

### 1. Risk değerlemesi

Tüm riskler eşit öneme sahip değildir. Belirli riskler acil dikkat gerektirirken, bazıları görmezden gelinebilir. Daha önemli olan riskler, yüksek riskler olarak bilinir. Bir riskin değerini hesaplamak için temel bir denklem şu şekildedir: ***Risk değeri = Sonuç x Olasılık***

+ Sonuç, etki ve ilişkili zararlardır.
+ Olasılık, riskin etkisinin ne sıklıkta gerçekleştiğidir.

İdeal olarak matematiksel nedenlerden dolayı, her risk için istatistik bilgilere sahip olsak elbette iyi olur. Örneğin belirli bir yılda 10 araçtan birinin lastiğinin patlayacağını bilsek, ilgili riskle kolayca başa çıkılabilir.

-------------------------------------------------------------------------------------------------------------

***Bir örnek verelim;***
Önceki patlak lastik senaryosuna risk değer denklemi, örnek olarak şu şekilde uygulanabilir. Bir kişi, işe giderken lastiği patladığından bir günlük verimini kaybedebilir. Bu riskin sonucu, bir günlük iş kaybıdır. Bu sonuç sinir bozucu olsa da, riskin olasılığının düşük  (belirli bir yılda 10 araçta 1 oranında) olduğunu hatırlayalım. Bu da, genel risk değerini düşük olarak değerlendirebiliriz demektir.

-------------------------------------------------------------------------------------------------------------

Teknolojinin sürekli gelişmesi ve dışarıdan saldırganların dahil olması nedeniyle, siber güvenlikte olasılığı ölçmek bir hayli zordur. Temel bir kural olarak, bir kuruluşun saldırıya uğrama ihtimali, kısmen şu üç özelliğe bağlıdır: ***Olasılık = Düşmanın kabiliyeti x Düşmanın motivasyonu x Güvenlik açığının önem düzeyi***

***Düşman,*** bir bilgi sistemini ihlal etmek isteyen bir tarafı tanımlamak için kullanılan genel bir terimdir. Düşmanlar farklı şekillerde sınıflandırılabilir. Bu da, onların yeteneklerine ve motivasyonlarına değer biçmenize yardımcı olacak.

***Güvenlik açıkları,*** bir sistem içindeki o sistemi tehlikeye atmak üzere yararlanılabilecek olası zayıf noktalardır. Kullanıcıların kimliklerini uygun şekilde doğrulamayan bir web sitesi, güvenlik açığına bir örnek olabilir.

***Bir örnek verelim;***
Bu ikinci denkleme dair ikinci bir örnek ise şöyle olabilir. Bir bankanın, kullanıcıların bankacılık sistemine giriş ayrıntılarını ve parolalarını çalmak isteyen bir suç çetesi tarafından hedef alındığını varsayalım.

+ Düşmanın kabiliyeti  orta seviye olarak değerlendirilebilir, çünkü suçlular geniş bir araç yelpazesi kullanabilir ve gerekli durumlarda kendi araçlarını geliştirebilirler.
+ Motivasyonları ise yüksek seviye olarak değerlendirilir, çünkü belirli bir süre içerisinde birden fazla saldırı girişiminde bulunabilirler.
+ Tespit edilen bir güvenlik açığı, yüksek seviye olarak değerlendirilir, çünkü yararlanılması oldukça kolaydır. Örneğin belirli güvenlik açıklarına ilişkin olarak, saldırganların saldırıları kolayca kopyalamalarını sağlayacak çevrimiçi açıklamalar yayınlanmıştır.

Not: "Düşük", "orta" ve "yüksek" derecelendirme terimlerinin kullanımı, riskin nitel analizine bir örnektir. İdeal bir dünyada kesin sayılar ve yüzdeler kullanmamız gerekirdi; ancak bunları bulmak zor olduğundan, elimizde genellikle sadece tahminler olur.

-------------------------------------------------------------------------------------------------------------

### 2. Riske yanıt verme

Bir kuruluş tüm risklerini değerlendirdikten sonra, odak noktası risk yönetimine veya yanıt vermeye(müdahale etmeye) çevrilir. Genel olarak kuruluşların seçebileceği dört tür risk yanıtı vardır. Bu yanıtlar aşağıdaki tabloda açıklanmıştır.

|Kabul etmek|Azaltmak|Aktarmak|Reddetmek|
|---|---|---|---|
|Kuruluş, riski ***olduğu gibi*** kabul eder. Riskin potansiyel sonuçlarını kabul eder ve ortaya çıkması durumunda bunlarla başa çıkmaya hazırlanır. Bu, kuruluş içerisinde "risk sahibi" olarak adlandırılan üst düzey(kıdemli) bir kişi tarafından alınacak bir karardır.|Kuruluş, riskin kabul edilemeyecek kadar büyük olduğuna karar verebilir ve bu riski bir şekilde ***azaltmayı amaçlayabilir***. Kuruluş, riski azaltmak için riskin olasılığını veya sonucunu azaltmayı amaçlayabilir. Bunu, güvenlik kontrolleri uygulayarak veya sistemdeki güvenlik açıklarına yama uygulayarak yapar.|Kuruluş, ***riski aktarmayı*** seçer. Kuruluş, kendisi yerine üçüncü bir tarafın riskin tamamını veya riskin bir kısmını kabul etmesini isteyebilir. Bu genellikle sigorta veyadış kaynak kullanımı yoluyla yapılır. Risk devam etse de, başka bir tüzel kişilik, bunun etkisini yöneterek kuruluşa yönelik doğrudan tehdidi azaltır.|Kuruluş, bir riskin çok büyük olduğuna karar verir ve riskten etkilenmeden geri çekilir ve ***onu reddeder***; bu da kuruluşun bundan etkilenmekten kaçındığı anlamına gelir Riskin reddedilmesi, iş operasyonlarını önemli ölçüde değiştirebilir. Örneğin sahaların(iş yerlerinin) kapatılması, piyasalardan çekilme, ilgili pazarlara girmekten ve riske yol açan faaliyetlerden kaçınmayı kapsayabilir.|

***Bir örnek verelim;***
Bu dört risk yanıtı türünü örneklerle açıklayalım. Evden bir pastacılık işi yapmayı düşündüğünüzü varsayalım. Fırında pişirme süreci sırasında mutfağınızın zarar görme riski vardır. Bu riske vereceğiniz yanıtlardan bazıları şu şekilde olabilir.

+ Kabullenme: Riske bakabilir ve pişirme yeteneğinize güvenerek, bir şeylerin ters gitme olasılığının düşük olduğuna inanır ve riski göze alırsınız. Pişirme işi yolunda gitmezse, mutfağınızı onarabilirsiniz ve buna hazırlıklı olursunuz.
+ Azaltma: Mutfağınızın ve fırınınızın yüksek risk altında olmamasını tercih eder ve riski azaltmaya karar verirsiniz. Erken uyarı vermesi amacıyla bir duman dedektörü kurarak yangınla alakalı olayların ortaya çıkma olasılığını azaltabilirsiniz. Yangın söndürme sistemi kurdurarak, yangının sonuçlarını azaltabilirsiniz. Her iki seçeneğin küçük bir maliyeti olacaktır, ancak buna değeceğini düşünürsünüz.
+ Aktarma: Sigorta şirketinize gider ve sigortanızı, evde pişirmeyle ilgili yangınları da kapsayacak şekilde yükseltirsiniz. Şirket, riske dair kendi değerlendirmesini yapar. Birlikte, riskin kapsama alınması için ödenecek maliyet konusunda bir karara varırsınız. Fırınınız yanarsa masrafları onlar karşılar. Bu düzenlemede ilk başta bir maliyet söz konusudur, ancak sorumluluğunuz sınırlanmış olur.
+ Reddetme: Fırınla ilgili yangın riskinin çok yüksek olduğuna karar verirsiniz. Tarifleri, pastalarınızı fırın kullanmadan yapacak şekilde değiştirir ya da işe başlamaktan vazgeçersiniz.

Bu örnekte gördüğünüz üzere, basit bir durumda bile düşünülmesi gereken çok şey vardır. Hızla değişen BT teknolojilerine sahip işletmeler, çok sayıda sürekli değişen riskle yüz yüze kalırlar. Risk yönetimi, çoğu şirkette tam zamanlı bir iştir ve birçok stratejik ve taktiksel karar alma durumunu yönlendirir.

-------------------------------------------------------------------------------------------------------------

### 3. Risk iştahı

Risk iştahı, bir kuruluşun kabul etmeye gönüllü/istekli olduğu risk düzeyidir.

+ Bir kuruluş yüksek düzeyde riski kabul etmeye istekliyse, risk iştahı yüksek düzey olarak ifade edilir.
+ Bir kuruluşun risk almayı sevmemesi durumunda risk iştahı düşük düzey olarak ifade edilir.

Siber güvenlikte risk iştahı, bir kuruluşun siber saldırıların potansiyel sonuçlarını kabul etme yönündeki isteğini ifade eder. Risk iştahı yüksek düzeyde olan kuruluşlar, önemli rekabet avantajları elde etmek için en son teknolojileri ve potansiyel olarak güvenlik açığı bulunan sistemleri kullanarak cesur girişimlerde bulunabilirler. Potansiyel siber saldırı riskini kabul ederler, ancak aynı zamanda ihlallerin meydana gelmesi durumunda da güçlü beklenmedik durum planlarına sahiptirler.

Buna karşılık, risk iştahı düzeyi düşük olan kuruluşlar, siber güvenliğe yaklaşımlarında daha temkinli davranırlar. Güvenlik duvarları, şifreleme ve düzenli sistem güncellemeleri gibi koruyucu önlemlere daha fazla odaklanarak, rekabet avantajı yerine istikrara ve güvenilirliğe öncelik verebilirler. Bu kuruluşlar, bazı fırsatları kaçırmak anlamına gelse bile siber saldırı riskini mümkün olduğunca en aza indirmeyi hedefler.

Bu yaklaşımlardan hiçbirinin diğerinden daha iyi olmadığına dikkat edin. Bir kuruluşun risk iştahı düzeyi, genel stratejik hedefleri ve kaynakları ile uyumlu olmalıdır. Ayrıca risk iştahı, siber saldırıların, kuruluşun operasyonları ve itibarı üzerindeki potansiyel etkisine göre de değişiklik göstermelidir.

-------------------------------------------------------------------------------------------------------------

## Yaygın yanlış fikirler

Bugün dünyada siber güvenliğe ilişkin birçok yanlış fikir bulunur. Bu yanlış fikirler bir bilgisayar sistemine saldırmayı konu alan gerçek dışı Hollywood klişelerinden sektörde çalışan demode insan stereotiplerine kadar uzanır. Bazı yaygın yanlış fikirleri inceleyip bunları sizin için netleştirelim.

1. ***Siber güvenlik alanında çalışan herkesin bir BT geçmişi vardır***
Siber güvenlikteki rollerin çoğu kısmen veya tamamen BT'ye dayalı olsa da, rollerin hepsi kesin olarak bu tür bir geçmişe sahip değildir. Çoktan fark etmiş olabileceğiniz üzere, siber güvenliğin kapsamı çok geniş olduğundan, çok sayıda alanda yetenek talebi söz konusudur. Beceriler insan yönetiminden iletişime, matematikten veri bilimine kadar uzanır. Farklı deneyim ve becerilere sahip olmak, ekiplerin sorunlara yeni yollarla yaklaşmalarına da yardımcı olur ve bu çok değerlidir.

2. ***Tüm bilgisayar korsanları suçlulardan oluşur***
Bilgisayar korsanı terimi, geçmişten bu yana bir şeyleri uyarlamayı ve nasıl çalıştıklarını keşfetmeyi seven kişileri ifade eder. Bu tanım, işlemlerini ele geçirmek niyetiyle yasa dışı olarak bilgisayar sistemlerine erişim sağlamaya çalışan kişilerle karıştırılır. Günümüzde çeşitli BT görevlerinde istihdam edilen ve birçok işin parçası olarak yasal bir şekilde BT sistemlerinin anlaşılmasına katkıda bulunan binlerce bilgisayar korsanı vardır. Bu kişilerin merakları ve azimleri, BT sistemlerinin güvenli bir şekilde inşa edilmesini sağlama açısından çok değerlidir.

3. ***Siber güvenlik benim yapamayacağım bir şey***
Siber güvenliğin sürekli değişen alanları ve geniş kapsamından dolayı, herkes için bir rol vardır. Rollerin çeşitliliği, becerilerde de büyük bir çeşitlilik gerektirir. Bu beceriler; stratejik analiz ve BT işletmelerinin değişen ortamını öngörmekten sistem izleme rollerinde tetikte ve sabırlı olmaya kadar uzanabilir. Çok fazla eğitim ve öğrenim olanağının olduğunu unutmayın.

4. ***Bu sektörde çalışmak için çok yaşlıyım veya gencim***
Bir ekibin yapısı dahilinde kaç farklı on yıl olduğuna bakmak ekibin çeşitliliğine yönelik iyi bir turnusol testidir. İyi bir ekip, geniş bir deneyim ve hayat görüşü yelpazesine sahip olmalıdır. Siber güvenliğin, sorunlara hem yeni bir gözle hem de deneyimli bir bakış açısıyla bakması gerekir. Yaklaşımların ister harika ister kötü olduğunu düşünüyor olun, muhtemelen çözümün yarısına ve diyaloğa ekleyeceğiniz harika bir fikre sahipsinizdir.

-------------------------------------------------------------------------------------------------------------

## Kanunlar, Yasalar ve Etik Kurallar

Siber suç yasaları, bilgisayarın kötüye kullanımıyla sınırlı değildir. Siber suç, yalnızca 30 yıl içinde oluşmuş, oldukça yeni bir kavramdır. Öncesinde, bilgisayarları kötü niyetli olarak kullanan kişiler, hırsızlık ve telgraf kanunlarının çok da uygulanabilir olmayan bir kombinasyonu kullanılarak yargılanıyordu.

Günümüzde ise programlama teknolojilerinin kullanımını yönetmek ve bunların eşlik ettiği bilgileri korumaya yönelik geniş kapsamlı bir dizi uluslararası kanun oluşturulmuş durumda. Bu kanunlar herkesi ilgilendiriyor ve tüm siber güvenlik uzmanlarının bu kanunlara dair temel bir anlayışa sahip olmaları önem taşıyor.

Aşağıda; yaygın kanun türleri ile birlikte etik kuralların göz önünde bulundurulmasının önemine dair kısa genel bir bakış sağlanacak.

**Önemli Not:** Kanunlar tüm dünyada aynı değildir. Ülkelere göre önemli ölçüde değişiklik gösterebilirler. Yaşadığınız ya da seyahat ettiğiniz ülkenin kanunlarını kontrol etmeniz ve bunlara uymanız gerekir. Bazı devletler, kanunlarını diğerlerinden daha kısıtlayıcı şekilde oluşturmuştur, bu yüzden bir ülkede yasal olan bir şey başka ülkede yasa dışı olabilir. Emin olmadığınız durumlarda yasal tavsiye alın.

### 1. Bilgisayarın kötüye kullanımına ilişkin yaygın kanun türleri

Bilgisayarların kötüye kullanımına ilişkin kanunlar konusunda dünya çapında kabul gören bazı yaygın özellik veya kavramları inceleyelim.

#### 1_A. Bir bilgisayarın izinsiz kullanımı veya kontrolü

+ Çoğu kanun, bir bilgisayara yetkisiz ya da izinsiz olarak erişilmesini ve kullanılmasını yasaklar.
+ Bu genel kısıtlama, teknik malzemeler ya da bir kişinin hesabına zorla erişme yoluyla bilgisayarları ele geçirmenin yasak olduğu anlamına gelir.
+ Bu kanunlar, kimlik doğrulaması gibi kırılan denetimlerin etrafından dolaşan kişileri yakalar.

***Bir örnek verelim;***
Bir dizi kullanıcı parolasını çalarak bunları birinin hesabına sızmak için kullanmak amacıyla sahte bir giriş ekranının yerleştirilmesi.

#### 1_B. Yetkisiz veri değişikliği

+ Kişisel verilerin yetkisiz değiştirilmesini, silinmesini veya engellenmesini önleyen yasalar vardır.
+ Yetkisiz değişiklik, verilerin bir kişiye veya kuruluşa zarar verecek şekilde değiştirilmesini kapsar.

***Bir örnek verelim;***
Bunun bir örneği, bir saldırganın bir finans kuruluşunun veri tabanına girip hesap bakiyelerini değiştirmesidir. Bu eylem, yetkisiz veri değişikliğine yol açarak, kuruluşa ve müşterilerine önemli düzeyde mali zarar verir.

#### 1_C. Başkalarının meşru kullanımına engel olma

+ Bu kanunlar, ağ yetenekleri gibi bilgisayar kaynaklarının kullanılabilirliğine yönelik saldırıları kapsar.
+ Başkaları için hizmet kalitesini düşüren ya da tamamen engelleyen eylemler genellikle bu kanunların kapsamındadır.

***Bir örnek verelim;***
Bir sunucuya ya da ağ anahtarına işlenmek üzere çok fazla bilgi göndererek sunucu ya da ağ anahtarının aşırı yüklenmesine neden olmak.

#### 1_D. Başka suçlulara yardım etme ya da kötü amaçlı yazılım geliştirme

+ Bu kanunlar, örneğin yataklık yapmak gibi, başkalarının bilgisayarların kötüye kullanımına yönelik suçlar işlemelerine yardımcı olmayı ifade eder.
+ Kötü amaçlı yazılım olarak bilinen zararlı yazılımların üretilmesi, bu şekilde başkalarına yardım etmeye dair bir örnek teşkil edebilir.
+ Bu kanunlar, suç çetelerini çökertmeye yardımcı olmak amacıyla kullanılmak üzere hazırlanmıştır.

***Bir örnek verelim;***
Makine sahibinin haberi olmadan bir makineye uzaktan erişmeye olanak tanıyan bir programın üretilmesi.

#### 1_E. Yasaklanmış yazılımlar

+ Siber suç işlemek üzere tasarlanmış yazılımların oluşturulmasına, kullanılmasına veya dağıtılmasına karşı yasalar yürürlüktedir.
+ Bu tür yazılımlar; virüsler gibi kötü amaçlı yazılımları ve bilgisayar korsanlığı araçlarını içerir.

***Bir örnek verelim;***
Bunun bir örneği, bir saldırganın PDF dosyası gibi zararsız görünen bir dosyanın eklendiği bir e-posta göndermesidir. Ancak alıcı dosyayı açtığında, dosyanın içindeki bir virüs alıcının cihazına bulaşır. Yasalarda, kötü amaçlı yazılımların e-posta gibi yollarla dağıtılması yasaklanmıştır.

#### 1_F. Siber takip ve taciz

+ Siber takip ve taciz ile ilgili yasalar, çevrimiçi ortamda zararlı veya tehditkar davranışları engeller.
+ Bu davranışın yaygın örnekleri arasında İnternette başkalarını gizlice takip etmek, zorbalık yapmak veya korkutmak yer alır.

***Bir örnek verelim;***
Siber takip veya tacizin tipik bir örneği, birinin sosyal medya platformları, e-posta veya diğer çevrimiçi iletişim araçlarıyla başka bir kişiye sürekli olarak tehdit edici mesajlar göndermesidir. Tehditlerin alıcının kendisini güvende hissetmediği veya korktuğu bir noktaya ulaşması durumunda, siber takip ve taciz ile ilgili yasalar geçerli olacaktır. Bu tür eylemler ciddi hukuki sonuçlara yol açabilir; bu nedenle, kişilerin çevrimiçi etkileşimlerde saygı göstermesi ve takdir yetkisini kullanması gerekir.

Bilgisayarların kötüye kullanımına ilişkin kanunlara ek olarak, bazı siber suçların veri koruma kanunları ve geleneksel mülkiyet kanunlarıyla örtüştüğünü göreceksiniz. Bir siber suçun fikri mülkiyetin çalınmasıyla sonuçlanması halinde, bu suç bir hırsızlık vakası olarak incelenebilir.

BT güvenliğinde bir şey yapmadan önce uyulması gereken altın kural, bir cihaz üzerinde çalışmaya başlamadan önce sahibinden doğru izinlerin alınmasıdır. Ayrıca, istenmeyen yan etkilerden kaçınmak adına ne yaptığınızı tam olarak bilmek de önemlidir.

-------------------------------------------------------------------------------------------------------------

### 2. Etikle ilgili tartışmalar

Tıpkı kanun ve yasalar gibi, etik kurallar da tüm dünyada farklıdır. Siber güvenlik kapsamında etik kurallarının farklı yönleri hakkında hararetli bir tartışma yaşanmaktadır. Örneğin, kuruluşların bir saldırganın tetiklemesi için altyapıları içine bubi tuzaklı tetiklenebilir dosyalar bırakmalarına izin verilmeli mi?

Çoğu kişi bu durumun etik açıdan makul, doğru olduğunu düşünüyor fakat yasal çerçeveden bakıldığında, tuzaklı dosyalar kötü amaçlı yazılım olarak kabul edildiğinden bu eylem çoğu hukiki çerveçede yasa dışı olarak kabul edilmektedir. Öte yandan, güvenlik sektöründeki tekniklerin suçluları hedef almak için kullanımı hakkında etik ikilemler de söz konusudur.  Misilleme mazur görülebilir mi ya da savunulabilir mi? Peki ya askeri eylemler ve devletlere ilişkin kurallar ne olacak?

Etik ikilemlerin olduğunu ve bu ikilemlerin sektörün ortaya çıkışından bu yana sürdüğünü görebilirsiniz. Bu tartışmalar, sağlıklı bir sektörün olgunluğa ulaştığını ve katılımcılarının bu önemli konuları düşünerek doğruluktan yana olduklarını gösteren iyi yönde işaretlerdir.

Siber güvenliğe ilişkin kanunların ve etik kuralların karmaşıklığını göstermek amacıyla bu grafik, yasaların ve etik kuralların birbirleriyle nasıl örtüştüğünü ortaya koymaktadır. ![image](https://github.com/user-attachments/assets/f3a74ab2-6b87-496c-96f3-bb0eed82e7da)

#### 2_A. Günümüzde siber güvenlik hakkındaki en önemli etik tartışmalardan bazılarını inceleyelim

##### 2_A_A. Misilleme

Güvenlik sektöründe suçluları hedef almaya yönelik tekniklerin kullanılması konusunda etik ikilemler vardır. Bir misilleme eylemi haklı veya savunulabilir nitelikte olabilir mi?

**Geri hackleme** veya **aktif savunma** konusunda şiddetli tartışmalar vardır. Bu kavram, bir siber saldırı mağdurunun, failleri bulmak ve bunların operasyonlarını potansiyel olarak kesintiye uğratmak için alabileceği önlemleri ifade eder. Kimileri bu tür önlemlerin varlıkları korumak ve gelecekteki saldırıları caydırmak için gerekli olduğunu savunsa da, diğerleri saldırıların artış gösterme potansiyeli konusunda endişelerini dile getiriyor.

##### 2_A_B. Yapay zeka

Yapay zekanın siber güvenlik alanındaki etikle ilgili etkileri de gündeme geldi. Yapay zeka, siber güvenlik araçları ve uygulamalarında giderek daha yaygın hale geldikçe, hesap verebilirlik, şeffaflık ve potansiyel kötüye kullanımla ilgili sorular da artar. Bir yapay zeka sisteminin hata yapması durumunda bundan kim sorumludur? İnsanlar bu sistemlere ne kadar güvenmeli ve bunların sorumlu bir şekilde kullanıldığından nasıl emin olabilirler?

##### 2_A_C. Devlet tarafından kullanım

Pek çok ülke, ulusal güvenliği korumak için siber savaş birimleri kurmuştur. Bu birimler kritik altyapıyı korur, gözetim gerçekleştirir ve siber saldırılar başlatır. Bu birimlerin tabi olduğu yasalar ve yasal düzenlemeler, önemli ölçüde farklılık gösterebilir ve muğlak olabilir. Geleneksel savaş yasalarının siber alana uygulanıp uygulanmayacağı tartışmalı bir konudur ve dünya genelinde henüz bir fikir birliğine ulaşılamamıştır.

Aynı kaygılar, diğer devlet kurumları ve onların faaliyetleri için de geçerlidir. Her ne kadar pek çok devlet vatandaşlarının veri gizliliğini korumak için yasalar uygulamaya koymuş olsa da, devlet gözetiminin ne ölçüde etik olduğu konusunda tartışmalar devam ediyor. Devletler, ulusal güvenliğe yönelik endişeler ile bireysel gizlilik hakları arasında denge kurmalıdır.
