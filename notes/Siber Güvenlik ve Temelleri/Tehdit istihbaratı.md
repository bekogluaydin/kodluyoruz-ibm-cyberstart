# Tehdit istihbaratına giriş

Geçmişten bugüne istihbarat, askeri operasyonlarda bir kuvvet çarpanı olarak incelenmiştir. İstihbarat, bir komutanın, sahip olduğu kaynakları en yüksek etki yaratacak şekilde kullanmasına olanak sağlar.

Düşmanlarını ve kendini bilirsen,
yüz kere de savaşsan tehlikeye düşmezsin;
düşmanını bilmeyip kendini bilirsen,
bir kazanır bir kaybedersin.
— Sun Tzu - Savaş Sanatı

Siber güvenliğin modern dünyasında, düşmanlarınızı anlamak tehdit istihbaratı etki alanının kapsamındadır.

Bu konuda kuruluşların tehdit istihbaratının farkında olarak ne tür avantajlar elde edebileceklerini ve yaygın olarak kullandıkları kaynakları kısaca inceleyeceğiz.

## Tehdit istihbaratı nedir?

Birleşik Krallık Savunma Bakanlığı, istihbaratı en basit şekliyle, “Tüm seviyelerde liderler tarafından kullanılmak üzere yeteneklerin, niyetin ve fırsatların değerlendirilmesi amacıyla bilgilerin yönetilen ve koordine bir şekilde elde edilip incelenmesi” olarak tanımlıyor. 

Bu durumda, ***siber tehdit istihbaratı*** da bir kuruluş tarafından siber saldırganların nedenlerini ve davranışlarını anlamak için toplanan ve analiz edilen veriler demektir. Bu, daha ayrıntılı olarak keşfedeceğimiz istihbarat ortamının bir alt kümesidir.

Siber güvenlik açısından istihbarat, genellikle saldırgan ***taktiklerine, tekniklerine ve prosedürlerine (TTP'ler)*** ya da diğer ***ihlal göstergelerine (IOC'ler)*** odaklanır. Peki, bu terimler ne anlama geliyor?

+ **Taktikler**, "neden" sorusunun yanıtıdır ve bir düşmanın bir eylemi gerçekleştirmeye yönelik taktiksel hedefi ya da sebebidir. Örneğin bir düşman, ayrıcalıklarını artırmak isteyebilir.
+ **Teknikler**, "nasıl" sorusunun yanıtıdır ve bir düşmanın bir eylem gerçekleştirerek hedefine ulaşmak için kullandığı yolları ifade eder. Örneğin bir düşman, ayrıcalıklarını artırmak için erişim denetimlerini atlamak isteyebilir.
+ **Prosedürler** ise bir düşmanın teknikler için kullandığı özel uygulama yollarıdır. Örneğin bir düşman, ayrıcalıklarını artırmak için bir araç ya da program kullanabilir.
+ **İhlal göstergeleri (IOC'ler)**, bir saldırgan faaliyetiyle ilgili işaretlerdir. Örneğin belirli IP adresleri, tehdit gruplarıyla ya da bazı dosyalarla ilişkilendirilebilir. Bir ihlal göstergesinin varlığı, adından anlaşılacağı üzere, kuruluşun hali hazırda ihlal edildiğini gösterebilir.

-------------------------------------------------------------------------------------------------------------

## Tehdit istihbaratının yararları

Kuruluşlar, şu kapsamlı alanlar genelinde tehdit istihbaratından yararlanabilirler.

|Uyarı sağlama|İhlal göstergeleri sağlama|Bağlam sağlama|Emsallerden öğrenme|
|---|---|---|---|
| - Tehdit istihbaratının getirdiği önemli bir avantaj, kuruluşların saldırılara karşı hazırlanmalarına olanak tanımasıdır. <br> - Belirli jeopolitik ya da teknik gelişmeler, bir kuruluşun risk profilini oldukça hızlı bir şekilde geliştirme potansiyeline sahiptir. <br> - Önceden haberdar olmak, kuruluşlara bir saldırıyı henüz gerçekleşmeden durdurmak için savunmalarını daha iyi hazırlama olanağı tanır.| - Tehdit istihbaratı, ihlal göstergeleri sağlayarak saptama faaliyetlerine yardımcı olur. <br> - Bunlar saldırganlar tarafından kullanılan IP adresleri, sağlama dosyaları ya da etki alanları olabilir. <br> - Bir kuruluştaki savunucu, bu işaretleri arayabilir ve bu işaretler algılandığında uyarı vermesi için birtakım algılama kuralları ekleyebilir.| - Bir kuruluş bilinmeyen bir yer veya gruptan saldırıya uğradığını keşfederse saldırganı anlamak için istihbarat kaynaklarından yararlanabilir. <br> - Bağlam, gelecekte nelerin bekleneceğine yönelik ilişkilendirme ve rehberliğe yardımcı olacak yararlı bilgileri içerebilir.| - Bazı şeyler en iyi başkalarından öğrenilir. <br> - Kuruluşlar, saldırganların kendilerine nasıl saldırdığı, kendilerini nasıl savundukları ve yaklaşımlarının ne kadar etkili olduğu hakkında bilgi paylaşabilirler. <br> - Paylaşılan bu hikayeler, sektörün tamamını güçlendirmek için harika bir yöntemdir.|

-------------------------------------------------------------------------------------------------------------

## Tehdit istihbaratının kaynakları

Tehdit istihbaratının toplanması ve geliştirilmesi, karmaşık bir iş olabilir. Kuruluşlar, ilk elden araştırmaya girişerek incelemeleri kendileri yapabilirler veya başka bir kaynaktan ikincil bilgi alabilirler. Kuruluşların kullandıkları bazı yaygın tehdit istihbaratı kaynakları şu şekildedir.

|Tehdit alışverişi platformları|Konferanslar|Makaleler ve haberler|Ürün satıcıları|
|---|---|---|---|
| - Siber güvenlik uzmanlarının, toplanan bilgilerden ve analizlerden oluşan veritabanlarına erişmelerine olanak sağlayan bir dizi çevrimiçi platform bulunur. <br> - Bunlar ücretsiz platformlardan abonelik yöntemiyle sağlanan platformlara ya da kapalı sektör gruplarına kadar uzanabilir. <br> - [IBM X-Force Exchange platformu](https://exchange.xforce.ibmcloud.com/), bu platformlara bir örnektir.| - Konferanslar, siber güvenlik uzmanlarının sektördeki en yeni gelişmeleri paylaşabilecekleri iyi bir yöntemdir. <br> - Bazı araştırmacılar, bir etkinlikte daha geniş bir yankı yaratmak için keşifleri kamuya açıklamayı ertelerler. <br> - Ayrıca konferanslarda gayri resmi görüşmelerden bilgi edinme ve ağ oluşturma fırsatları da bulunur. <br> - Black Hat, RSA Conference ve CYBERUK, bu konferanslardan bazılarıdır.| - Bazı yayın organları, BT dünyasındaki gelişmelere yer verme konusunda önemli çaba sarf ederler. Security Intelligence bunlara bir örnektir. <br> - Belirli güvenlik sorunları daha yüksek profilli hale geldiğinden, basında bunlarla ilgili haberlere verilen yer de önemli ölçüde artmıştır. <br> - Daha özel bir kitleye yönelik geleneksel yayın organlarının yanı sıra küçük sitelerden oluşan iyi bir koleksiyon da mevcuttur. Krebs on Security ve Graham Cluley, bu bloglara birer örnektir.| - Microsoft, Google ve Apple gibi çok sayıda yazılım üreten kuruluşlar, sık sık ürünlerine ilişkin periyodik güvenlik tavsiye raporları hazırlarlar. <br> - Bu bildiriler çok önemli bilgiler içerebilir ve sistem yöneticilerinin bunları kesinlikle okumaları gerekir.|

-------------------------------------------------------------------------------------------------------------

## İş rolleri

Siber tehdit istihbaratı dünyasında, iş rolleri genel olarak üretim ve yorumlama şeklindeki iki alana ayrılır.    

+ **Üretim tarafında**, bilginin toplanıp zenginleştirilmesini kapsayan bir dizi iş rolü vardır. Bu rollerden bazıları teknik odaklıdır; örneğin tarayıcı ya da web bilgi toplayıcılarının geliştirilmesiyle ya da yazılım analizlerinin gerçekleştirilmesiyle ilgili olan roller gibi. Bazı roller ise daha fazla manevrayı, suç çetelerine ve piyasalara sızmayı içerebilir. Son olarak; çeviri, dil analizi ve psikometri (mental kapasite ve süreçleri ölçme bilimi) ile alakalı roller de vardır. Bu rollerin her biri bilgi toplar ve bu bilgiden istihbarat oluşturur.
+ **Yorumlama tarafında** ise, istihbarat geliştirme "şirket içinde" ya da bir komisyon tarafından yapılmadıkça istihbaratın, analistlere öğrenmek istedikleri her şeyi söylemesi ender bir durumdur. Güvenlik analistleri bir dizi konuya ilişkin çeşitli uyarılar alabilirler. Ardından bu bulguları incelemeleri ve önerilebilecek en iyi eyleme karar vermeleri gerekir. Yorumlamanın etkili olması için kişiye özel ya da gizli bilgiler gibi benzersiz, organizasyonel nitelikler göz önünde bulundurulmalıdır. Her şeye uygun bir model yoktur!

-------------------------------------------------------------------------------------------------------------

## Ana fikir

Sonuç olarak tehdit istihbaratı, kuruluşların tahminler kullanmak ya da standartlara bel bağlamak yerine sistematik ya da planlı bir şekilde hareket etmelerine olanak tanır. Bu da, savunma sistemlerinin sektör ve düzenleme standartlarını karşılamak yerine deneyimleyebilecekleri bir saldırıyı karşılayacak şekilde tasarlanması demektir. Düzenlemelerin genelde yeterli rehberliği sağlamadığı, karmaşık veya belirsiz bir şekilde faaliyetlerini yürüten kuruluşlar için bu özellikle önemlidir.
