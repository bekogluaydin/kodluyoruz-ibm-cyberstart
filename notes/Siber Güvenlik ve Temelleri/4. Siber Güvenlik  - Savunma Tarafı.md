# Siber Güvenlik: Savunma Tarafı

## Mali Etkiler

### 1. Veri ihlallerinin maliyeti

Öncelikle, siber saldırıların kuruluşlar için ne kadar zararlı olabileceğini öğrenelim ve maliyetinin ne olabileceği hakkında daha iyi bir fikir edinelim. Siber suçların kuruluşlara maliyeti hem önceden tahmin edilmesi zor hem de oldukça yıkıcı olabilir.

Ponemon Institute tarafından IBM Security sponsorluğunda yürütülen yıllık Veri İhlali Maliyet Raporu, dünya çapında ve farklı sektörlerdeki yüzlerce kuruluşun bildirdiği veri maliyetlerini analiz eder. 2022 raporuna göre bir veri ihlalinin dünya çapındaki ortalama toplam maliyeti 4,35 milyon dolardır. Bir veri ihlalinin maliyeti 2015'ten bu yana %14,8 oranında artmıştır. Veri ihlallerinin maliyetleri hakkında daha fazla önemli bilgi almak için bu grafiği inceleyin. Tutarlar ABD doları cinsindendir.

![image](https://github.com/user-attachments/assets/3f10b084-d457-4884-80cb-9767113abf3b)

Veri ihlalleri yıkıcı mali kayıplara neden olabilir ve bir kuruluşun itibarını uzun yıllar boyunca etkileyebilir. Bu maliyetlere en büyük katkıyı iş kayıpları yapmıştır. Bu, bir saldırıdan sonra yıllarca devam edebilecek bir durumdur. Buna ek olarak, bir kuruluşu etkileyebilecek düzenleyici para cezaları ve iyileştirme maliyetleri de vardır.

-------------------------------------------------------------------------------------------------------------

***Bir örnek verelim;***
Avrupa'da yakın zamanda GDPR'nin (Genel Veri Koruma Yönetmeliği) yürürlüğe girmesi, kuruluşlar için riskleri önemli ölçüde artırmıştır. İhmalkar kuruluşlara verilen para cezalarının üst sınırı önceki yasalara kıyasla çok daha yüksektir. Temmuz 2019'da Birleşik Krallık Enformasyon Komiserliği, British Airways'e 2018 yılındaki bir veri ihlali nedeniyle 183,39 Milyon sterlin (yaklaşık 240 Milyon ABD Doları) para cezası vermeye çalıştı. Bu, bugüne kadar önerilen en büyük para cezasıdır ve gelecekteki olaylar için bir referans noktası oluşturur.

-------------------------------------------------------------------------------------------------------------

Doğrudan etkiler ve para cezalarından kaynaklanan bu artan maliyetler, siber güvenlik sektörü için temel bir yönlendirici olarak hareket eder. Önümüzdeki birkaç yıl içinde, dünyanın diğer kesimleri Avrupa'ya benzer şekilde sert veri standartlarını benimsedikçe, yüksek profilli vaka sayısının önemli ölçüde artması mümkündür.

### 2. Yükselen saldırıların zorluklarıyla yüzleşmek

Hiscox bir genel uzman sigorta şirketidir. Hiscox Siber Hazırlık Raporu 2021 işletmelerin siber saldırılara karşı ne kadar hazırlıklı olduklarını ölçer. Yıllık raporda, sekiz ülkeden şirketlerin siber güvenliklerinden sorumlu olan 6.000'in üzerinde uzmanla araştırma yapıldı. Araştırmada saldırıların maliyetinin ve sayısının arttığı tespit edildi. İşte bazı önemli bulgular:

+  Saldırı bildiren şirketlerin oranı 2020'de %38 iken 2021'de %43'e yükseldi ve birçok şirket birden fazla saldırıya maruz kaldı.
+ Bilgisayar korsanlarının en sevdikleri hedefler teknoloji, medya ve telekom (TMT), finansal hizmetler ve enerji sektörleriydi.
+ İşletmeler, bilişim teknolojisi bütçelerini sıfırdan yeniden şekillendirdi. Ortalama bir firma artık bilişim teknolojisi bütçesinin beşte birinden fazlasını (%21) siber güvenlik için ayırıyor.
+ Siber saldırı bildiren şirketlerin %16'sı bir fidye yazılım talebiyle karşı karşıya kaldı ve hedeflenen bu şirketlerin yarısından fazlası (%58) verileri geri kurtarmak veya hassas bilgilerin yayılmasını önlemek için fidye ödemesi yaptı.

Siber saldırıları, günümüzde iş yapmanın kaçınılmaz bir maliyeti olarak görebilirsiniz. Kuruluşların siber açıdan hazır olmadan önce belli bir yol katetmeleri ve güvenlik stratejileri geliştirmeleri gerekiyor.

Siber saldırıyı, bir çevre kirleticisine benzetebilirsiniz. Saldırıların birikmesi herkesin ilgilenmesi gereken, sonsuza kadar görmezden gelinemeyecek ve eylemsizlik yüzünden giderek daha da kötüleşen bir konudur.

-------------------------------------------------------------------------------------------------------------

## Güvenlik stratejisi

Siber saldırılarla savaşmak ve kendilerini korumak için, kuruluşların bir güvenlik stratejisi belirleyip uygulamaları gerekir. Bu madalyonun iki yüzü vardır: Kuruluş, tehditleri azaltırken bir ihlale hazır olma durumunu nasıl iyileştirebilir? Bu konuda güvenlik olgunluğunu, bir kuruluşun güvenlik stratejisinin uygulanması için göz önünde bulundurulacak on adımı ve ek düşünceleri inceleyeceğiz.

### 1. Güvenlik olgunluğu yolculuğu

Bireyler gibi, kuruluşlar da zamanla değişir. Bu, siber güvenlikte olgunluk seviyesi veya deneyim olarak ifade edilir. Güvenlik olgunluğu yolculuğu açısından bir kuruluşun, bugün nerede olduğunu ve gelecekte nerede olacağını düşünmesi önemlidir.

Bazı kuruluşlar siber güvenliğe odaklanmamış olabilir ve bir sistem perspektifin bakıldığında olgun olmayabilirler. Öte yandan, daha uzun süredir siber güvenliği bir öncelik olarak aldıklarından "savaşla güçlenmiş" olan daha olgun kuruluşlar da vardır.

Aşağıdaki tablo, bir kuruluşun güvenliğinin birkaç metrik genelinde nasıl olabileceğini anlamaya yönelik örnekler sunmaktadır.

|Alan|Daha az olgunluk göstergesi	|Daha fazla olgunluk göstergesi|
|---|---|---|
|Süreçler|Süreçler geçici veya resmi olarak belgelenmemiş olabilir.|Süreçler belgelenmiş, incelenmiş, ölçülmüş ve test edilmiştir.|
|Liderlik|Siber güvenlik rollerinin hiçbiri resmi olarak tanımlanmamıştır veya çok azı tanımlanmıştır. Çalışanlar, siber güvenliği temel görevlerinin yanında ikincil bir unsur olarak görebilirler. Az seviyede resmi liderlik mevcuttur.|İş tanımları nettir ve yukarıdan aşağıya liderlik, siber güvenlik stratejisini destekler.|
|Araçlar|Araçlara yönelik az yatırım azdır. Ücretsiz veya diğer yazılım paketleriyle birlikte olmaları durumunda bazı siber güvenlik araçları kullanılabilir.|Siber güvenlik araçları, diğer yazılımların yanında ve yapılandırılmış bir bütçenin bir parçası olarak temin edilir.|
|Kültür|Çok az insan siber güvenliği düşünür.|Siber güvenlik, kuruluş kültürünün önemli bir parçasıdır.|

***Dipnot:*** Açık bir evet ya da hayır yanıtından ziyade, siber güvenlik olgunluğunun bir ölçek olduğunu vurgulamak önemlidir. Bir kuruluş, bir alanda olgunluğa ulaşmamışken diğer bir alanda gelişim gösterebilir.

### 2. Kuruluşlar için başlangıç noktası

Kuruluşların, siber güvenlik meselesine nereden başlayacağına ve çalışanlar, sermaye ve zaman gibi kaynaklarını en iyi nerelere yönlendireceklerine karar vermeleri zor olabilir. Yaklaşımlardan biri olarak Birleşik Krallık'ta Ulusal Siber Güvenlik Merkezi tarafından sunulan Siber Güvenliğin 10 Adımı uygulanabilir. Bu kılavuz, kuruluşların kendilerini koruma görevini 10 adıma indirerek siber güvenlik risklerini yönetmelerine yardım etmeyi amaçlar. Bu güvenlik önlemlerinin hayata geçirilmesi, siber saldırıların yaşanma olasılığını azaltır ve olaylar yaşandığında kuruluşun minimum düzeyde etkilenmesini sağlar.

Her şey etkili bir risk yönetimi yaklaşımı kurarak başlar. Bu ilk adım ve dokuz diğer adım aşağıdaki grafikte gösterilmiştir. Bu modülde izleme ve olay yönetimi gibi birkaç adımı ayrıntılı olarak öğreneceksiniz.

Bu grafifteki 10 adımı birkaç dakikanızı ayırarak inceleyin. 
![image](https://github.com/user-attachments/assets/ffe4e568-f366-4973-b956-5622192f5cd0)

#### 2_A. Siber Güvenliğin 10 Adımı şu şekildedir:

+ Risk yönetimi
+ Bağlılık ve eğitim
+ Varlık yönetimi
+ Mimari ve yapılandırma
+ Güvenlik açığı yönetimi
+ Kimlik ve erişim Yönetimi
+ Veri güvenliği
+ Günlüğe kaydetme ve izleme
+ Olay yönetimi
+ Tedarik zinciri güvenliği

### 3. Kuruluşlar için başlangıç noktası

Bir siber güvenlik stratejisine başlayan kuruluşların göz önünde bulundurmaları gereken bir diğer husus da, hedeflerine ulaşmak için nadiren sıfırdan başlamaları veya izole şekilde çalışmaları gerektiğidir. Birçok şey halihazırda oluşturulmuş ve geliştirilmiş durumdadır! Güvenlik ürünleri ve hizmetlerine yönelik olarak sektörde ***devasa bir pazar yeri*** mevcuttur. Çoğu büyük kuruluş, çeşitli ***siber güvenlik satıcılarından*** gelen ürünlere sahiptir. Örneğin, bilgi hırsızlığını önlemek için bir veritabanında bir satıcı tarafından üretilmiş veri kaybı önleme sistemine ve başka bir satıcı tarafından üretilmiş bir güvenlik duvarına sahip olabilirler. Bu çok sayıdaki ve çeşitli şirketlerin her biri; bir dizi standart yetkilileri, hayır kurumları ve devlet organları tarafından desteklenen canlı bir ekosisteme katkıda bulunur.

-------------------------------------------------------------------------------------------------------------

## Saldırılara Karşı Korunma

Bir kuruluşun siber güvenlik dahilindeki ilk ilgi alanı, başarılı bir saldırının gerçekleşmesini engellemektir. Bu derste, bunun pratik olarak nasıl başarılabileceğini ve kuruluşların benimsediği bazı yaygın yaklaşımları inceleyeceğiz.

### 1. Siber Güvenlikte Amaç Nedir?

Bir saldırının tamamlanmasının imkansız olması olarak tanımlanan mükemmel güvenlik, ne yazık ki gerçek dünyada başarılması pratikte mümkün olmayan bir olgudur. Küçük veya basit bilgisayar programlarına matematiksel olarak mükemmellik kazandırılabilse de, gerçekçi bağlantılı tüm sistemler çok karmaşıktır. Bunun yerine, siber saldırıları can sıkıcı derecede zor hale getirmeye odaklanılır. Bir savunucu, bir saldırgan için sadece 80.000 ABD doları değere sahip bir sistemi tehlikeye atmak için 100.000 ABD doları değerinde kaynak gerektiğini biliyorsa, saldırının denenme ihtimali düşüktür ve savunma, eksikliklerine rağmen "işe yarayabilir".

***Siber güvenlikte amaç, doğru insan, süreç ve teknoloji kombinasyonunu devreye alarak operasyonel riski düşürmektir.***

Bu amaçtan hareketle, kuruluşların siber saldırıları nasıl engelleyebileceğine dair bazı genel stratejileri inceleyelim.

### 2. Çevrenin incelenmesi

Dikkate alınması gereken kavramlardan ilki, ***saldırı yüzeyiyle*** ilgili olandır. Siber güvenlikte bu terim, bir saldırganın saldırmayı seçebileceği, kuruluşun savunmasız durumda bulunan altyapı ve yazılım ortamının tamamını ifade eder. Saldırı yüzeyini korumak, kuruluşların varlıklarını dış dünyadan net bir şekilde ayıran belirlenmiş bir "çevreye" sahip oldukları zamanlarda çok daha az karmaşıktı. Şimdi ise bir saldırı yüzeyini olabildiğince küçük tutmak, temel bir güvenlik önlemi niteliği taşıyor. Bu, hangi hizmetlere dışarıdan erişebileceğini, hangi cihazlara bağlanabileceğini vb. sınırlayarak yapılabilir.

-------------------------------------------------------------------------------------------------------------

***Bir örnek verelim;***
Bir kuruluşun bir ödeme kaydı sistemi olduğunu varsayalım. Kuruluş, çalışanlarının bu sisteme sadece az sayıda ofis konumundan erişim sağlamalarını istiyor. Erişimi gerekli bir dizi erişim noktasıyla sınırlamak iyi bir güvenlik stratejisidir. Daha geniş internetten gelenler gibi dış trafik, bu çevrede görmezden gelinebilir. Bu basit kural, saldırganların kapsamını önemli ölçüde daraltır. Saldırı başlatabileceği milyarlarca IP adresine sahip olmak yerine, saldırgan güvenli bir cihazı tehlikeye atıp ek saldırılar için bu cihazı kullanmaya zorlanabilir. Bu, saldırganın işini daha da zorlaştırır.

-------------------------------------------------------------------------------------------------------------

Son birkaç yılda kuruluşlar; uzaktan erişim yönetimi, misafir kablosuz bağlantı, kendi cihazını getir (BYOD) ilkeleri vb. nedeniyle çok daha karmaşık hale geldiler. Güvenli bir çevreye sahip olabilmek zor bir iştir. Minimum düzeyde kuruluşlar farkındalık sahibi olmalı ve çevrelerini daha geniş, daha kapsamlı bir siber güvenlik stratejisinin bir parçası olarak izlemelidirler.

### 3. Ağ Ayrıştırma

Daha güvenli bir sistem tasarlarken önemli bir yaklaşım, *DMZ (arındırılmış bölge)* kullanmaktır. Bu terim, ordudan alınmıştır. Ağ oluşturma dahilinde, ağ üzerinde kısmen denetlenen ve yönetilen bir 'orta yol' alanını ifade etmek için kullanılır. DMZ içindeki sunucular, hem iç hem de dış uygulamalar tarafından kullanılabilir.

Mimari, genellikle dışarıdan bir tarafın DMZ'deki verilere erişebileceği, ancak hassas ağ alanına erişemeyeceği şekilde düzenlenir. Örneğin şirket dışından bir müşteri, bir dijital ödeme sistemi için sipariş verebilir veya e-postalara erişebilir, ancak hassas şirket bilgilerine erişemez.

Kuruluşun ağının bir kısmı bir saldırıdan etkilenirse, bu durumda saldırı diğer hassas sistemlere hemen sıçramaz. DMZ'deki bir sunucuyu tehlikeye atan bir saldırganın, kuruluşta daha da ilerlemesi için ikinci bir başarılı saldırı gerekecektir.

Bu grafik, meşru bir dış kullanıcının yeşil sunuculara ve uygulamalara erişebildiğini, ancak daha hassas olan mavi sunuculara ve uygulamalara erişemediğini gösterir.

![image](https://github.com/user-attachments/assets/f3259b67-f921-4f12-a9df-7c07fadc8664)

### 4. En düşük ayrıcalık

Kuruluşların, kuruluş dahilindeki uygulamalar ve kişilere ilişkin izin seviyelerini belirlemeleri önemlidir. Bunu yaparken temel unsurlardan biri, *en düşük ayrıcalık kavramını* devreye almaktır. Bu kavram, bir rolün yerine getirilmesi için en düşük seviyede izinlerin verilmesini ifade eder.

-------------------------------------------------------------------------------------------------------------

***Bir örnek verelim;***
Bir kuruluş, insan kaynakları (İK) veritabanını, yöneticilerin yönettikleri iş rollerine ilişkin verilere salt okunur erişimi olacak şekilde düzenliyor. Belirli bir yöneticinin kimlik bilgileri bir saldırgan tarafından çalınırsa, saldırgan sadece bu kayıtların gizliliğini tehlikeye atabilir. Saldırgan, salt okunur olduklarından bunları değiştiremez. Ayrıca işletmenin diğer alanlarındaki uygulamalara da erişemez.

-------------------------------------------------------------------------------------------------------------

Bu kontrolü devreye alan kuruluş, daha az kısıtlı bir sisteme kıyasla başarılı bir saldırının sonuçlarını azaltmış olur. Risk açısından, bu örnekte sonucu azaltmış oluyoruz. "Patlama çapı" olarak bilinen askeri terimin de bu bağlamda kullanıldığını duyabilirsiniz; burada çap, bir saldırının etki alanını ifade eder. İzinlerin azaltılması, "patlama çapını" sınırlamanın iyi bir yoludur.


### 5. Yama ve güvenlik açığı yönetimi

**Yama yönetimi** yazılım güncelleme sürecini, **güvenlik açığı yönetimi** ise yazılım dahilindeki hataları belirleme sürecini ifade eder. Zaman içerisinde eski yazılımlarda güvenlik açıkları keşfedilebilir. Güncel olmayan yazılımları kullanan kuruluşlar, daha eski açıklardan yararlanma eylemlerine karşı savunmasızdırlar. Ayrıca yazılımın yeni sürümleri de yeni güvenlik açıkları getirebilir. Genel olarak yazılım ve uygulamaların en son sürüme güncelleştirilmesi, onların başarılı bir saldırıya uğrama riskini önemli ölçüde azaltır.

Yazılım yaşamının sonuna geldiğinde ve artık desteklenmediğinde, bu yazılımı yönetmek güvenlik çalışanları için önemli bir sorun haline gelir. Bir güvenlik açığı keşfedilirse, yazılım satıcısı düzeltici yama yayınlamayabilir.

Hangi yazılımın belirli bir saldırıya açık olduğunu değerlendirmek için kuruluş bir **güvenlik açığı tarayıcısı** kullanabilir. Bu, bir sunucu veya uygulamada herhangi bir güvenlik açığı olup olmadığını değerlendiren bir yazılımdır. Güvenlik açığı tarayıcıları, aktif test yoluyla güvenlik açıklarını incelemek üzere ağ tabanlı olabilir ya da bunun yerine olası hatalar için statik kaynak kodunu tarayabilir. Her iki tarayıcı tipi de, hataları bir saldırgandan önce tespit etme konusunda değerli bilgi sağlar.

**Telafi edici kontroller** fikri ile güvenlik açığı yönetimi fikri birbiriyle bağlantılıdır. Bir yamanın düzeltemeyeceği bir güvenlik açığı keşfedildiğinde, geçici bir çözüm oluşturulabilir. Bu çözüm, eski bir sürüme geçmeyi veya bir özelliği devre dışı bırakmayı içerebilir.


### 6. Derinlemesine savunma

